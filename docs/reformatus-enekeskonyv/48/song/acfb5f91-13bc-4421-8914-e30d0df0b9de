{"uuid":"acfb5f91-13bc-4421-8914-e30d0df0b9de","lyrics":"1. Légy csendes szívvel és békével Életednek Istenében! Ő bír örömnek bőségével, Véle boldogulsz mindenben, Ő kútfőd és ő fényes napod, Őtőle jön minden vígságod: Légy csendes szívvel!\n\n2. Ő bír vígsággal, kegyelemmel, Oly szívvel, mely feddhetetlen, Ahol ő van, nem sért semmivel, Hordozzon bár mélységekben; Sok nyavalyádat elfordítja, A halált is kezében tartja: Légy csendes szívvel!\n\n3. Mint légyen néked s másnak dolga, Az nála nincsen elrejtve, Arra néz szemének világa, Ki búval van megterhelve. Ő számlálja fohászkodásid, Összefogja könnyhullatásid: Légy csendes szívvel!\n\n4. Ha egy sem volna e világon, Kire magad rábízhatnád, Akkor is állna oldaladon, És hűségét tapasztalnád. Ő tudja titkos bánatidat, Elvenni mikor kell azokat: Légy csendes szívvel!\n\n5. Ő hallja lelked óhajtásit, Mit nem mernél megmondani, Néki szíved titkos panaszit Éppen bízvást megvallani. Nincs messze ő, sőt itt áll köztünk, Meghallja s adja, amit kérünk: Légy csendes szívvel!\n\n6. Ki a mezei madaraknak Megadja eledelüket, Ki juhoknak s egyéb barmoknak Szépen tartja életüket, Ő téged, egyet eltartani, Éhség ellen meg tud menteni: Légy csendes szívvel!\n\n7. A segítség ha kissé késik, De ugyan csak eljő végre, A várakozás rosszulesik, De majd válik üdvösségre; Ami lassan jő, bizonyosabb, Ami késik, kívánatosabb: Légy csendes szívvel!\n\n8. Ne vedd szívedre, az ellenség Amit rád költ hazugsággal. Hadd jöjjön csúfság, keserűség: Ítél az Úr igazsággal. Ha Isten a te jó barátod, Nem lehet emberektől károd: Légy csendes szívvel!\n\n9. Hogy is lehetne másként dolgunk? Szenvedni kell az embernek, Amíg e földnek útján járunk, Csak nyavalyák környékeznek. A kereszt botja bárha terhel, Azt is letesszük életünkkel: Légy csendes szívvel!\n\n10. Van Isten népének szombatja, Akkor az Úr megszabadít, Ínség kötelét elszaggatja, Teljes szabadságra állít, S az idvezültek seregében Vég nélkül élünk békességben: Légy csendes szívvel!","year":"1670","composer":"Hintze J., Berlin, 1670","poet":"Gerhardt Pál, 1607-1676. F.: Schulek Tibor","translator":"","ref_songbook":"48/270","svg":"svg/ref48-270-001.svg"}