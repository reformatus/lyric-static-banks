{"uuid":"d41fcb4a-71ba-44fc-adb2-e99e1d544af2","lyrics":"1. Nagy az Úr, ki fényes házát építette, Ott fenn a számtalan egeknek felette, Hol sok ezer napok fényesítik pitvarát, A magasság s mélység határozzák udvarát: Újul a föld színe vidám tekintetétől, Tengelyestől reszket bús gerjedezésétől.\n\n2. Dícsérjétek őtet, a mennyei boltok Alatt, ó, csillagok, mik ott lámpásoltok; Ti napok seregi, világító fáklyátok Neve dícséreti között lobogtassátok; Ti sok rendű holdak, a bujdosó földekkel E nagy, erős Urat dícsérjétek énekkel.\n\n3. Énekeljen neki az egész természet, Napkelet, dél, észak és a napenyészet; Kettőztessék meg a dícséret, midőn annak Hangjai a hegyek felől visszapattannak; És te, ember, Kit ő tett e földön elsővé, Változz dicsőségét mindig buzgó kútfővé.\n\n4. Magasztald fel őtet, hogy használj magadnak, Dícséretid neki mert hasznot nem adnak; A bűnt vetkezzed le rólad s a testiséget, Hozzá emelkedve dicsőítése végett; Lehullnak, ha vele társalkodol, mennyei Származású lelked földön ragadt szennyei.\n\n5. Egyszer se fogjon úgy a nap futásához, Egyszer se jusson el úgy lenyugvásához, Hogy őt ne dícsérnéd szívednek tolmácsával, Egyesítvén szavad a természet szavával; Ez szólít meg téged, hogy hál'adásra serkenj: Szívednek, értelmednek beszél a föld és menny.\n\n6. Ha esők omlanak a földre záporral, Ha az aszály miatt füstöl a föld porral, Ha fagyos fürtjeit látod a zúzmarának, Ha a liliomok a réteken pompáznak, Ha tisztán süt a nap, vagy fergetegek jőnek: Nagyságos dolgait hirdesd a Teremtőnek!\n\n7. Ha elborítással az árvíz fenyeget, Ha a dögvész pusztít, ha a had rettegtet: Bízz benne s énekelj őnéki dícséretet, Mert híven szereti az emberi nemzetet; Ő a bölcs, ő tudja, néked mi használ, nem te: Győződj meg, hogy téged boldogságra teremte.\n\n8. Ez a kegyes Isten nem vet engem is el, Rólam is hűséges volta gondot visel; A kincs és dicsőség ha enyémek nem lettek: Igazságvizsgáló lelket adott helyettek; Adott külsőbelső ép érzékenységeket, Kezeimbe lantot, szájamba új éneket.\n\n9. Uram, amit adtál, tartsd meg azt számomra, Több nem kívántatik én boldogságomra; Én pedig mit adjak néked gyarló létemre, Háládatlanságom hogy ne térjen szememre? Imádlak téged, bételvén szent félelemmel, És dícséretedet eggyé teszem éltemmel.","composer":"","poet":"Kleist A. F. után. F.: Lengyel József, 1770–1822","translator":"","ref_songbook":"48/249","svg":"svg/ref48-249-001.svg"}