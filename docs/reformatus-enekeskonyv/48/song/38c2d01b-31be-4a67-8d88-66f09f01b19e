{"uuid":"38c2d01b-31be-4a67-8d88-66f09f01b19e","lyrics":"1. Igaz Isten, ígéretedben Változhatatlan valóság! Amit te a te beszédedben Megmondasz, az mind valóság. Könnyebb megavulni, Végképpen elmúlni A természetnek, Mint semmibe menni Az igaz isteni Szent ígéretnek.\n\n2. Megmondottad volt még kezdetben Az első egy pár embernek, Hogy ők a szomorú esetben Mindörökké nem hevernek: Küldesz vigasztalót, Ő magvukból valót, Ki eredeti Elvesztett jussukba És boldogságukba Visszahelyezi.\n\n3. Meglett ez, és a Szűz méhében Fogantatott az, akinek Jézusi felséges nevében Áldás szól a föld népinek. Így az ígértetett És kijelentetett Teljes időnek Hajnala felderült A sötétségben ült Sok kesergőnek.\n\n4. Lelki örömmel megújulva Imádjuk szent Felségedet, Hogy ismét mireánk fordulva Szemléljük régi kedvedet. Megnyitjuk szívünket, Tárjuk kebelünket, Hogy Jézusunkat Eképpen fogadjuk, Híven általadjuk Néki magunkat.\n\n5. Tarts meg bennünket az országban, Melyet ő köztünk állított, Adj részt abban a boldogságban, Melyet a földre szállított! Majd éltünk végével Bocsáss el békével, Hogy oda térjünk, Hol az ő hívei Száma közt mennyei Országlást érjünk.","title":"308. Igaz Isten, ígéretedben","composer":"","poet":"Nagy István, 1770–1831","translator":"","ref_songbook":"48/308","svg":"svg/ref48-308-001.svg"}