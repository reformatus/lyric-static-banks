{"uuid":"0bd3939b-e297-4f46-b57f-4d2f790b6bbe","lyrics":"1. Ó, könyörgést meghallgató Édes Atya, mindenható, Ha lelkem hozzád emelkedik, És a buzgóság szárnyain, Ajakim óhajtásain Elődbe érvén, reménykedik: Érzem, hogy az örök élet Már e földön az enyém lett.\n\n2. Ha örömmel gerjedezem És rebegni igyekezem, Tetőled mennyi áldást vészek! Feltekintvén rád, Atyámra, Könny csordul már az orcámra; Azáltal olyan újjá lészek, Mint a plánta, mikor arra Harmatcseppet szülsz hajnalra.\n\n3. Ha szívemet bánat járja, Szemem keserűség árja: Előtted való zokogásom; Titkon ajtómat behajtva És magánosan sóhajtva Akkor is édes újulásom, Mert minden könyűvel, jajjal Könnyebbül sorsom egy bajjal.\n\n4. Ha templomban megjelenek, Ahol összesereglenek Felséges neved imádói: Velük együtt fohászkodva Úgy tetszik, mintha vígadva Ott volnék, hol a menny lakói A te királyi székednek Előtte letelepednek.\n\n5. Te, ki a szív mozdulásit, Mint a vizeknek folyásit, Szabadon hajtod ide s tova, Neveld ezt az érzést bennem, És taníts jól könyörgenem; Majd egyszer pedig, ó Jehova, Vígy be az egek egébe, Imádásod szent helyébe.","composer":"","poet":"Nagy István, 1770–1831","translator":"","ref_songbook":"48/480","svg":"svg/ref48-480-001.svg"}