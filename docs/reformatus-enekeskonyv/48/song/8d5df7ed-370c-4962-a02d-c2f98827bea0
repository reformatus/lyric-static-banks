{"uuid":"8d5df7ed-370c-4962-a02d-c2f98827bea0","lyrics":"1. Emlékezzél, mi történék, Uram, mirajtunk, És tekintsd meg, mely nagy szidalomban mi vagyunk, Mert bűnünkért, Uram, tőled ostoroztatunk, Azért szükség éjjelnappal hozzád kiáltnunk.\n\n2. Örökségünk, édes hazánk másra fordúla, Mi házunk és jószágunk idegenre szálla; Ügyünk juta már minékünk nagy árvaságra: Mert Istennek nem akaránk térni útjára.\n\n3. Hitetlen nép közt keressük mi kenyerünket: Mert földünkben nem segéljük a szegényeket. Nyomorultakról elfordítjuk szemeinket: Ezért Isten vete reánk haragvó szemet.\n\n4. Atyáink is vétkeztenek, de már meghaltak, Mi is követői voltunk álnokságiknak; Ím így vásott meg beléje foguk fiaknak: Mert ellene járunk Isten akaratjának.\n\n5. Közöttünk kik szolgák voltak, most uralkodnak, Gazdák lévén, mert Istennek mi sem szolgálánk; Minden Istentiszteletet már megútálánk: Azért nincsen, aki által megszabadulnánk.\n\n6. Ím csak markunkban viseljük a mi lelkünket. Nagy keserűséggel esszük mi kenyerünket. Félelem és sok rettegés megemészt minket: Fegyver elől kietlenbe mentjük fejünket.\n\n7. Nagy haragja vagyon rajtunk az Úr Istennek: Természeti ellen élünk szent Igéjének És ellene járunk minden ő szerzésének: Ezzel adunk okot minden büntetésének.\n\n8. Bizodalmunk vagyon benned, felséges Isten. Mert megmaradsz mindörökké ígéretedben; Ha gyötrődünk bűnünk szerint a mi testünkben: Azért nem hagysz elszakadnunk tőled lelkünkben.\n\n9. Vedd el rólunk, kérünk téged, nagy haragodat És újítsd meg már minékünk a mi napunkat; Kegyelmes Úr Isten, tartsd meg mi házainkat! Dicsérhessünk mindörökké, mint szent Atyánkat!","year":"1553","composer":"Kolozsvár, 1553","poet":"Bornemissza Péter énekeskönyvéből, 1582","translator":"","ref_songbook":"48/386","svg":"svg/ref48-386-001.svg"}