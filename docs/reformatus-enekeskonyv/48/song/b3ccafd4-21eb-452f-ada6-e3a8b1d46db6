{"uuid":"b3ccafd4-21eb-452f-ada6-e3a8b1d46db6","lyrics":"1. Az Úrnak jóvolta napjainkhoz napokat told, Melyeket bizonyos részekre oszt a nap és hold; Nyomain e két vezetőnek Tél, tavasz, nyár és ősz eljőnek, Engedvén a bölcs Teremtőnek.\n\n2. Jó Atyánk, az elmúlt esztendő minden szakasza Jóságod tanúja, szívünknek nincs rád panasza; Bizony, az Úr minket kedvellett, Mert lelki adományi mellett Megadta, ami nékünk kellett.\n\n3. Úr Isten, ki minket sok áldásiddal töltél be, Ez új esztendővel jó kedved ne szakaszd félbe! Áldd meg kezdetét s végét ennek, Hogy midőn napjai lemennek, Mondhassuk: dicsőség Istennek!\n\n4. Vigyázz híveidre s hab közt hánykódó hajódra, Vigyázz szolgáidra s minden elöljáróinkra, Kiktől néped úgy legeltessék, Hogy igazság és jó békesség Egymást csókolva ölelgessék.\n\n5. E gyülekezeten, mely e helyre telepedett, Könyörülj, Úr Isten, bővítsd rajta kegyelmedet, Áldd meg nagyjait, kicsinyjeit, Mind köz, mind tanácsos rendeit; Töröld el a sírók könnyeit!\n\n6. Adj vidám órákat, ha nekünk azt jónak látod, Békességes tűrést, ha vessződet ránk bocsátod; Ha több esztendőt nem számlálunk S ma vagy holnap innen megválunk: Add, hogy légyen boldog halálunk!","title":"283. Az Úrnak jóvolta napjainkhoz","composer":"","poet":"Lengyel József, 1779–1822","translator":"","ref_songbook":"48/283","svg":"svg/ref48-283-001.svg"}