{"uuid":"878f02a0-de3d-4d81-8738-278cc028b825","lyrics":"1. Hallgasd meg, Uram, kérésem, Tekintsd meg esedezésem! Beszédem jusson hozzád, Ne rejtsd el tőlem orcád! Hajtsd énhozzám te füledet, Enyhítsd meg nagy ínségemet! Midőn kiáltok, Úr Isten, Siess, hallgass meg kegyesen!\n\n2. Mert napjai életemnek Oly hirtelen elkelének, Mint a füst és a pára, És mint a tűzhely pora. Minden csontom úgy elszáradt, Szívem, mint a fű, elhervadt, Úgy, hogy az én ételemet, Elfelejtem kenyeremet.\n\n3. Bőröm csontjaimhoz ragadt Keserves siralmam miatt Ez iszonyú ínségben. Olyatén lettem szintén, Mint pelikán a pusztában Sír és kiáltozik árván; Ollyá lettem, mint a bagoly, Mely a kietlenben huhol.\n\n4. Olyan vagyok árvaságban, Mint a veréb eszterhában, Amely egyedül maradt, Ellenség reám támadt. Gyaláznak engem naponként! És kik bosszantnak óránként, Ha kinek veszélyt kívánnak, Példát énrólam formálnak.\n\n5. Porhamu kenyerem nékem, Melyet étel gyanánt észem; Italom könnyeimmel Elegyítem, mint vízzel, A te nagy haragod miatt, Melynek tüze úgy fellobbant, Hogy engemet fölemeltél, Ismét a földhöz ütöttél.\n\n6. Az én időm úgy elmúlék, Mint az árnyék, elenyészék; Minden testem elasza, Mint a lekaszált széna, Amely meg nem éled többé; De te megmaradsz örökké, És a te emlékezeted, Mindörökre megtart híred.\n\n7. Azért kelj fel, ó, Úr Isten, Haragod ne gerjedezzen! Siont immáron szánd meg, És néki kegyelmezz meg! Mert már ím az idő eljött, És amely már sokat késett, Jelen vagyon az az óra, Melyben dolga fordul jóra.\n\n8. Hogy a te szolgáid végre Összegyűlvén e szent helyre, Szeressék köveit is, Kedveljék még porát is. És aztán a pogány népek, Uram, nevedet rettegjék; E földön minden királyok Megvallják, hogy te vagy Urok.\n\n9. Mert az Úr jól megépíté, A Siont megékesíté, Dicsőségét is itten Megmutatá ismétlen. Nyomorultak sok panaszát, Meghallgatá nagy siralmát, Kérésüket meg nem veté, Sőt kegyesen megtekinté.\n\n10. Ember ezt híven fölírja, Hogy megmaradjon mindenha; Légyen emlékezete Nemzetségről nemzetre, Hogy a jövendő nemzetek, Kik még e földre születnek, A mennybéli Istent áldják, E dolgáért magasztalják:\n\n11. Hogy alánéz onnan felül Az ő magas szent helyébül; A mennyből alánézell, E földre letekintell, Hogy meghallja kérésüket, A foglyoknak ínségüket, És azokat ő megtartja, Kiket ítéltek halálra.\n\n12. Hogy szent neve az Istennek A Sionban dicsértessék, És a Jeruzsálembe' Áldassék dicsősége, Midőn a népek seregben Összegyűlnek e szent helyben, A királyok is itt lesznek, És szolgálnak az Istennek.\n\n13. Leveré az én erőmet Ez útban, és életemet Megrövidíté, és én Így szólék keservesen: Ne hagyj elvesznem, Úr Isten, Életemnek közepében! Mert mindörökké megvannak Esztendeid, el nem fogynak.\n\n14. E földet te teremtetted, És eképen helyheztetted; Csak te kezed munkája Az égnek alkotmánya. De ezek mind elveszendők! Uram, te megmaradsz, de ők Mint a ruha, mind elkopnak, Szépségükben meg nem állnak.\n\n15. És midőn, Uram, akarod, Őket úgy elváltoztatod, Mint az elviselt ruhát, Amely téltúl megszakadt. Te vagy, aki régen valál, Voltod változás nélkül áll; Te esztendeidnek vége Nem lészen soha örökre.\n\n16. Azért a te szolgáidnak Fiai megszaporodnak, És megmaradnak végig, Azaz örök időkig. A néked szolgáló hívek És minden ő nemzetségek Megállnak és megmaradnak, És örökké el nem fogynak.","title":"102. zsoltár. Hallgasd meg, Uram, kérésem","composer":"Genf, 1562","poet":"Béza T., 1519–1605","translator":"","ref_songbook":"48/102. zsoltár","svg":"svg/ref48-102. zsoltár-001.svg"}