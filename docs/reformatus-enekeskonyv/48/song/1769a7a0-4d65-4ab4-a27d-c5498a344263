{"uuid":"1769a7a0-4d65-4ab4-a27d-c5498a344263","lyrics":"1. Jézusom, imádjuk szent nevedet, Áldjuk erős szerelmedet, Aki öröktől fogva szerettél, Bűnünkért emberré lettél, A büntetést kiálltad helyettünk, És meg is haltál érettünk.\n\n2. A mindennel bíró szegénnyé lett; Küszködik az örök élet A rettentő halál fájdalmival, Harcol kemény kínjaival: Halála nemétől iszonyodik, Vért izzad és szomorkodik.\n\n3. Ím kiadá Isten édes Fiát, Hogy fizesse a bűn díját, És minden bűnt magára vállala Az, aki bűnt nem tud vala; Ki által ég és föld formáltatik, Emberek által kínzatik.\n\n4. Aki fog ítélni mindeneket, Holtakat, eleveneket, Azt most halandó bírák büntetik, A halálra ítéltetik. Felbomol a természetnek sora: Meghal az életnek Ura.\n\n5. Bújj el és rejtsd el tekintetedet, Fényes nap: aki tégedet Teremtett, szenved; testbe öltözött Isten függ az ég s föld között! Föld, rendülj, és sírt készíts testének, Ennek az Isten Szentjének.\n\n6. Ó, isteni végtelen szeretet! Ímé, mivel nem lehetett Más mód, hanem ártatlannak kellett Szenvedni a bűnös helyett: Hogy én lehessek újra ártatlan, Meghalt ím a Halhatatlan.\n\n7. Ez tészi végtelen érdeművé, Győzhetetlen erejűvé Azt az embertől ki nem telhetett, De Istentől rendeltetett Teljes elégtételt, mely bűnünket, Elveszi büntetésünket.\n\n8. Nyerj nékünk is, Jézus, érdemeddel, Véres elégtételeddel, Édes Atyádtól, a megbántatott Istentől bűnbocsánatot; Társaidnak híveidet vedd be Mennyei örökségedbe.","title":"332. Jézusom, imádjuk szent nevedet","composer":"","poet":"Pálóczi Horváth Ádám, 1760–1820","translator":"","ref_songbook":"48/332","svg":"svg/ref48-332-001.svg"}