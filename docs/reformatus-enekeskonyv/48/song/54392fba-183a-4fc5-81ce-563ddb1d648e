{"uuid":"54392fba-183a-4fc5-81ce-563ddb1d648e","lyrics":"1. Úr Isten, segíts és tarts meg engem, Mert a vizek szinte lelkemig érnek, Közepén vagyok a sáros mélységnek, Amelyben csaknem elsüllyed fejem! Az árvizek összeütnek rajtam, A kiáltás miatt torkom elrekedt, Én szemeimben megfogyatkoztam, Midőn várom a te segedelmedet.\n\n2. Én hajam szálánál többen vagynak, Akik engemet ok nélkül gyűlölnek; Én ellenségim szertelen erősek, És engem eltörleni akarnak. Noha semmit nem vettem senkitől, De mégis énnékem kell megfizetnem; Nincs, Uram, elrejtve színed elől Én bolondságom és minden én vétkem.\n\n3. Seregek Ura, hatalmas Isten, Aki vezérled a te seregedet! Kik benned vetik ő reménységüket, Ne hagyd miattam esni szégyenben! Izráel Ura, akik tebenned Szívből bíznak, ne szégyenítsd meg őket, Mert nagy szidalmat szenvedek érted, A gyalázat elborítja szívemet!\n\n4. Mert idegennek rokonim tartnak, Atyámfiai sem ismernek engem; Szent templomodban gerjedez én szívem, Megemészt nagy szerelme házadnak, És gyalázóid ő sok szidalmok Énrám esének, én pediglen sírtam, És bőjtöltem, de ők csak csúfoltak Engemet, noha minden jót kívántam.\n\n5. Bánat miatt én zsákba öltöztem, De ők énrólam mesét költöttenek; A kapun ülők és a részegesek Csúf énekléssel nevetnek engem. De én tehozzád nagy buzgó szívből, Ó kegyes Isten, könyörgök naponkint, Hallgass meg, Uram, kegyességedből, És kegyelmezz meg te hűséged szerint!\n\n6. Végy ki engemet e fertős sárból, Hogy el ne süllyedjek, gyűlölőimtől Ments meg e nagy vizeknek örvényiből, Tarts meg ellenségim haragjától, Hogy a mély víz engem el ne nyeljen, Se pedig felül reám ne boruljon; Ne merüljek tengeri mélységben, A kútnak szája engem be ne zárjon!\n\n7. Úr Isten, nagy a te kegyességed, Hallgasd meg azért, amit tőled kérek: Irgalmas szemeid reám nézzenek, Hadd láthassam nagy kegyelmességed! Ne rejtsd el, Uram, kegyes orcádat Szegény szolgádtól, mert szorongattattam; Ne késsél, halld meg kiáltásomat, Add meg kérésem, vigasztalj meg, Uram!","title":"69. zsoltár. Úr Isten, segíts és tarts meg engem","composer":"Bourgeois L., Genf, 1551","poet":"Béza T., 1519–1605","translator":"","ref_songbook":"48/69. zsoltár","svg":"svg/ref48-69. zsoltár-001.svg"}