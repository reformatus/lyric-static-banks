{"uuid":"09e0a2d1-f2ae-4eee-bb9f-b258714297f5","lyrics":"1. Szent egek, minden boldogok hajléki, A nagy király jön, nyíljatok meg néki! Nagy oszlopi a levegő égnek, Engedjetek utat e felségnek! Aki kezdetben titeket teremtett, Aki azt mondá: légyen ég és föld, s lett; Aki Igéje a nagy Istennek, Aki által lettenek mindenek.\n\n2. Ő a békesség örök tanácsában, Mint aki legfőbb a váltság titkában, Emberré lett a teljes időben, A bűn terhét szenvedte testében. Meghalt, áldozván halálos kínjával, De fel is támadt maga hatalmával; Ím, győzedelmes bajnok módjára Felmegy és ül szent Atyja jobbjára.\n\n3. Mennybe menése az ember Fiának Záloga lelkünk mennyei jussának. Melyet szerzett, mint kezes, vérével És közöl minden igaz hívével. Ő emberré, mi atyánkfiává lett, Atyjának minket örökösivé tett; Maga előttünk mennybe felmene, Nékünk is helyet hogy készítene.\n\n4. Ó, kegyes Jézus, idvességünk ára, Vállalt kezes, ki szent Atyád jobbjára Magasztaltattál, te, ki örök, nagy, Atyáddal egy és örök Isten vagy: Arra szereztél útat érdemeddel, Isten Atyánktól nyert örökségeddel, Hogy dicsőséged lakóhelyébe Mégy könyörülő főpap képébe'.\n\n5. Áldunk s imádunk mindörökké téged És dicsőítjük örök istenséged; Jó vagy, Uram, te, igen irgalmas, Pap és király vagy, kegyes, hatalmas. A te érdemed a mi nyereségünk, Mennybe menésed élő reménységünk, Hogy minket is, mint örökségedben, Részeltetsz megnyert dicsőségedben.\n\n6. Adjad, Úr Jézus, hogy még evilágban Sátorozván is, ama mennyországban Részt vehessünk, s mint tulajdonunkkal, Szentül éljünk mennyei jussunkkal, És hogy e földet jó cselekedettel, Hálaadással, buzgó tisztelettel, Mint lakos társai a szenteknek, Pitvarivá tégyük az egeknek.","composer":"","poet":"Pálóczi Horváth Ádám, 1760–1820","translator":"","ref_songbook":"48/360","svg":"svg/ref48-360-001.svg"}