{"uuid":"9fccea92-2c4c-4734-aef0-17a7870c7330","lyrics":"1. Úr Jézus, aki felséggel, És dicsőséggel mentél égbe És ottan vettél hatalmat, Nagy birodalmat, teljességbe: Lelkünk áldja istenséged És híven téged magasztalunk, Bárha nem látunk szemünkkel, De hitünkkel megtapasztalunk.\n\n2. Te is e dicsőségedből, Szent székedből fordítsd le szemed, Erőtlen teremtésidre, Híveidre öntsd ki érdemed. Mennyben létednek hasznában, Javaiban részesekké tégy; Szent Atyád előtt érettünk, Kik vétettünk, esedezőnk légy.\n\n3. Mivel te utat nyitottál És tanítottál mennybe menni, Adjad, hogy téged kövessünk És siessünk nyomodba' lenni. Segítsd igyekezetünket, Vond szívünket te magad után, Hogy a te akaratodnak S nyomdokodnak járhassunk útján.\n\n4. Míg bujdosunk e pusztában S mint hazánkba, az égbe érünk, Légy kezesünk, védj bennünket, És hitünket neveljed, kérünk, Hogy a veszedelmek között Megütközött köztünk ne légyen, Hitünknek elevenségét, Reménységét ne érje szégyen.\n\n5. Majd ha megfutjuk pályánkat, Várt pálmánkat a kezünkbe add, Lelkünket, ó, szerelmesünk, Hű kezesünk, magadhoz fogadd! Testünket is emeld végre Dicsőségre isteni karral, Hol tégedet szemlélhessünk, Dicsérhessünk az égi karral.","title":"359. Úr Jézus, aki felséggel","composer":"","poet":"Keresztesi József, 1748–1812","translator":"","ref_songbook":"48/359","svg":"svg/ref48-359-001.svg"}