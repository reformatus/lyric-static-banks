{"uuid":"e7144d09-204a-4e68-bc75-94c32c4f4df8","lyrics":"1. Forog a szerencse, Mit bízunk őbenne? Semmiben nem állandó. Csak ideig kedvez, Tündöklő üveghez Mindenképpen hasonló. Ki minthogy eltörik, Így ő is változik, Állapotja romlandó.\n\n2. E rossz, csalárd világ, Ki merő hamisság, Engem már majd elveszte, Mint halat horogra, Úgy csala sok búra Hízelkedő beszéde. Étkével táplála, Melyben rejtve nála Iszonyú csalárd mérge.\n\n3. Nyughatatlan sok gond Íme, annyira ront, Hogy nem soká megemészt. Ha nem szánja lelkem Teremtő Istenem, Sok bú, siralom elvészt, Sőt én ellenségem Csudálja, hogy engem A föld is el nem süllyeszt.\n\n4. Éljek-e? nem tudom, Mert késik halálom S kínjaim nevekednek. Kétségbe esseme, Halált szerezzeke Nyomorodott fejemnek? Azt nem mívelhetem, Mert elveszti lelkem Haragja Istenemnek.\n\n5. Tűrnöm hát jobb lészen, Mert még elővészen Istenem, szent Fiáért. Bűnöm elfelejti, Pokolra sem veti Lelkem, ki hozzá megtért. Bár súlyos kereszttel Próbál és megterhel Méltatlan életemért.\n\n6. Szenvedek békével, Magamat is ezzel Biztatom mindenekben: Szenvedett Megváltóm Többet, én jól tudom, Üdvösségemért testben. Nem egyedül vagyok Földön, ki nyomorgok: Szenvedik ezt is többen!\n\n7. Megszán még Istenem, Ennyi sok siralmim, Tudom, jóra fordulnak. Múlnak sóhajtásim, Noha most könnyeim Szemeimből csordulnak. Mint nap eső után, Így bánatim után örömim megújulnak.","composer":"","poet":"Ismeretlen szerzőtől, 1604. Hatodik versét a gályarabok a kapuvári börtönben énekelték.","translator":"","ref_songbook":"48/262","svg":"svg/ref48-262-001.svg"}