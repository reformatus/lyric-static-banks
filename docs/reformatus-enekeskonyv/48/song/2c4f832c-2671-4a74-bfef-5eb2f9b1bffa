{"uuid":"2c4f832c-2671-4a74-bfef-5eb2f9b1bffa","lyrics":"1. Halld meg, Uram, esedezésünket, Irgalmadból szánd meg mi ügyünket, Mert érezzük számtalan bűnünket, Melyekkel bémocskoltuk lelkünket.\n\n2. Törvényedet minden nap hallottuk, Szántszándékkal mégis megrontottuk, Jó Atyánkat így haragítottuk, Ő szent lelkét megszomorítottuk.\n\n3. Tisztünkben is hányszor restelkedtünk, Gyarlóságból mennyi hibát tettünk, Szeretettel akikhez köttettünk, Azok ellen mely sokat vétettünk.\n\n4. Méltók vagyunk, hogy kárhozatban hagyj, De te, Uram, jó és Irgalmas vagy, Minden megtérőkhöz kegyelmed nagy; Kérünk, abba minket is béfogadj.\n\n5. Szent Fiadnak kiontatott vére Lett lelkünknek váltsága és bére, Tekints, kérünk, az ő érdemére, Bűneinkért ne vonj ítéletre.\n\n6. Megígérted, kegyelmes Istenünk, Hogy e felől jó hitben kell lennünk, Ha azoknak mi is megengedünk, Kik valaha vétettek ellenünk.\n\n7. Segíts, Uram, hogy ezt mívelhessük, Feleinket híven szerethessük, Naponként a bűnt levetkezhessük. Az örök életet elvehessük.","composer":"","poet":"Lukács István, 1772–1841","translator":"","ref_songbook":"48/477","svg":"svg/ref48-477-001.svg"}