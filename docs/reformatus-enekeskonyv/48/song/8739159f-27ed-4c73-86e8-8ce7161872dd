{"uuid":"8739159f-27ed-4c73-86e8-8ce7161872dd","lyrics":"1. Énekeljetek, minden népek, Új éneket az Úr Istennek! E földön őnéki minden Dicséretet énekeljen, Jóvoltát hirdesse mindennek.\n\n2. A pogányok közt dicsőségét, Hirdessétek jótéteményét! Mert nagy és erős az Isten, Hát inkább tisztelje minden, Hogynem mint egyéb isteneket!\n\n3. A pogányoknak sok istenük Mind merő bálvány, ha megnézzük, De Isten mennyet teremte, Nagy hatalom jár előtte, Minden dolgai felségesek!\n\n4. Nagy dicsőségét látja minden Ő tiszteletes szent helyében. Jertek tehát, minden népek, Adjunk hálát az Istennek, Mert nagy az ő dicsőségében!\n\n5. Az Úrnak dicsőség adassék, És az ő neve dicsértessék! Adjunk őnéki hálákot, Minden kedves ajándékot Tornácaiban szent helyének!\n\n6. Jer, menjünk az Úr eleiben És imádjuk szentséges díszben! Templomában szentségének Tőle mindenek féljenek Ez egész föld kerekségében.\n\n7. Ne rejtsétek a pogányoktól, Hogy e nagy Úr Isten országol! E földet megerősíti, Megrendülni sem engedi, Népét ítéli igazságból.\n\n8. Örvendjen az ég hangossággal, A föld örüljön vigassággal, A tenger zúgjon, a mező Zengedezzen és az erdő Az Úr előtt nagy hál'adással!\n\n9. Eljő az Isten törvényt tenni És mind e földet megítélni! És igazsággal e földet, Tisztasággal a népeket Ítéli: a jókat megmenti.","title":"96. zsoltár. Énekeljetek, minden népek","composer":"Genf, 1562","poet":"Béza T., 1519–1605","translator":"","ref_songbook":"48/96. zsoltár","svg":"svg/ref48-96. zsoltár-001.svg"}