{"uuid":"af2db896-5d4a-4642-be99-1b3d30aa6bee","lyrics":"1. Vígak e föld lakosai, Mert megnyíltak ajtajai Az Úr bő tárházának, Víg a magvető, hogy néki Orcájának verejtéki Nem hiában hullának, Mert ahol hintett marokkal, Most kiterjesztett karokkal Hordja kévéi sorát; Aki segítségül híván Az Urat, dolgozni kíván, Nyer tőle ily adományt.\n\n2. Ezért, ó jóltévő Atyánk, A mi szívünk, nyelvünk és szánk Csak tégedet magasztal: Hogy ékeskedik a mező Gyümölcscsel és az éhező Számára készül asztal. Mert amit más nem adhatott, Hintél esőt és harmatot A szomjúzó földekre, Napodat az igazaknak, Valamint a hamisaknak Felhoztad mezejükre.\n\n3. Tartsd meg, Uram, a munkásnak Erejét az aratásnak Örvendetes idején, Oltalmazd meg kezünk között, Amit a föld gyümölcsözött Kinekkinek mezején, És adjad, hogy mi azokkal A tőled vett áldásokkal Háládatosan éljünk; Akár iszunk, akár eszünk, Vagy akármit cselekeszünk, Jóvoltodról beszéljünk.\n\n4. Ha a kenyeres kosárok Bételnek, mi mint sáfárok, Úgy tartsuk a magunkét. Marhánkat el ne tagadjuk, Sőt abból önként kiadjuk A felebarátunkét. Add tudtunkra, hogy el nem vész Az ajándék, sőt az a rész Marad örökre nálunk, Melyet fordítunk a végre, Hogy másokat, ha szükségre Jutnak, abból tápláljunk.","title":"279. Vígak e föld lakosai","composer":"","poet":"Lengyel József, 1770–1822","translator":"","ref_songbook":"48/279","svg":"svg/ref48-279-001.svg"}