{"uuid":"a2e14d6c-adb4-43dd-a2cc-4c62906e5e12","lyrics":"1. Ó dicsőségnek felkent fejedelme, Úr Jézus Krisztus, hívek segedelme, Kit az Úr Isten rendelt váltságra S felemelt bölcsen nagy méltóságra: Felékesített, mint drága ruhával, A Szentléleknek bő ajándékával, És reád bízván az idvességet, Adott válladra hármas tisztséget.\n\n2. Te vagy az Úrnak egy FŐPRÓFÉTÁJA, Te vagy titkának világos táblája, Ki megjelentéd nagy indulatját, A váltság felől szent akaratját: Hogy akik még nagy sötétben volnának, Az igazság napjára találnának Es általlátnák, mint napnak fényét Az idvességnek igaz ösvényét.\n\n3. Te vagy az Úrnak megszentelt FŐPAPJA, Általad költ fel jókedvének napja, Ki szent testednek áldozatjával Váltságot nyertél annak árával. Szent érdemednek most is jelentése Olyan, mint szádnak drága könyörgése, Ez által szíved valamit kíván, Az Úr megadja néked azt nyilván.\n\n4. Te vagy az Úrnak felkent nagy KIRÁLYA, Kinek vettettek mindenek alája, Aki népedet tiszta igéddel, Oktatod s vezérled Szentlelkeddel. Minden ügyében felállasz mellette, Ellenségivel harcolsz ő helyette, Minden veszélyét karod elhajtja S az idvességben végig megtartja.\n\n5. E nagy királynak nálam is zálogja, Igaz hit által én is vagyok tagja, Őtet ismerem, mint fő Uramat És keresztyénnek vallom magamat. Áldott nevéről bátran vallást tészek, Szent törvényének követője lészek, Lelkem és testem hálaadással, Nékie vallom hív ajánlással.\n\n6. Mivel hívattam lelki vitézségre, Míg lelkem eljut a várt dicsőségre, Ellenségimnek dühösségökkel Harcolok bátran igaz lélekkel. A bűn s test ellen holtig törekedem, Szép koronámat másnak nem engedem, Hogy harcom után diadalommal Együtt örüljek az én Urammal.\n\n7. Te pedig, híveidnek szemefénye, Úr Jézus Krisztus, életem reménye, Vedd fel szolgádat erős karodra, És vigyázz énrám, gyenge juhodra. Oktass és taníts hathatós igéddel, Biztass, erősíts, a te Szentlelkeddel, Hogy végre pályafutásom után, Hozzád mehessek az élet útján.","title":"292. Ó dicsőségnek felkent fejedelme","composer":"","poet":"Losontzi István, 1709–1780","translator":"","ref_songbook":"48/292","svg":"svg/ref48-292-001.svg"}