{"uuid":"70753c3a-cb86-485d-961c-8eef417569db","lyrics":"1. Tebenned bízom, én Istenem, Kérlek, oltalmazz meg, Gyalázattól ments meg, Hogy örök szégyenbe ne essem! A te nagy jóvoltodból Tarts meg minden gonosztól!\n\n2. Hajtsd hozzám füled, tarts meg engem, Nyújtsad segítséged, Amint megígérted, Hogy segítségül léssz énnékem; Légy azért én kősziklám És én erős kőváram!\n\n3. Ments ki a hamisnak kezéből, És annak markábul, Aki él csalárdul; Oltalmazz meg a kegyetlentől! Benned bíztam, Uramba', Gyermekségemtől fogva.\n\n4. Hogy származám anyám méhéből, Legottan énnékem Valál reménységem. Anyám méhéből engem kivől, Azért neked éneklek És szüntelen dicsérlek.\n\n5. Engem csudának tartnak sokan, De te vagy énnékem Biztos menedékem. Adj éneklést az én szájamban, Hogy hirdessem nevedet, Áldjam dicsőségedet!\n\n6. Ez én nyavalyás vén koromban, Erőtlenségemben Ne vess el, Úr Isten! Ne hagyj el én sok nyavalyámban, Midőn szegény testemben Semmi erősség nincsen!\n\n10. Szüntelen hirdeti én nyelvem Szent igazságodat És nagy jóvoltodat. Jótétid mindennap beszélem, Sokságát nem titkolom, Noha számát nem tudom.\n\n11. Az Úrnak erejére térek, És ő nagy hatalmát, Szemlélem jóvoltát. Nagy igazságát az Istennek Mindenkor emlegetem, Soha el nem felejtem.\n\n12. Gyermekségemtől fogva engem Híven tanítottál Csuda dolgaiddal. És hogy immáron megvénhedtem, És a hajam megőszül: Légy most is segítségül!\n\n13. Míglen a te karod erejét Hirdetem mindennek, Jövendő nemzetnek, És igazságodnak hűségét, Melyet lát nyilván minden, Magasztalom szüntelen.\n\n14. Hozzád hasonló ki lehetne? Engemet, Úr Isten, Ejtél nagy ínségben. De a föld mélységéből végre Ismét kivonál engem, És megadád életem.\n\n15. Erősségemet öregbítéd, És felmagasztalál, Mélységből felhozál. Hozzám tére, Uram, felséged, Megvígasztala engem, Midőn vala ínségem.\n\n16. A te hűségedet, Úr Isten, Hirdetem, éneklem, Mindennek beszélem. Dicsérlek lantnak zengésében, Ó, szentek dicsősége, Izráelnek szentsége!\n\n17. Ajkaimmal vígan dicsérem A te hatalmadat És nagy irgalmadat. Lelkemet hozzád fölemelem: Megtartád életemet, Hogy dicsérjelek téged!","title":"71. zsoltár. Tebenned bízom, én Istenem","composer":"Bourgeois L., Genf, 1551","poet":"Béza T., 1519–1605","translator":"","ref_songbook":"48/71. zsoltár","svg":"svg/ref48-71. zsoltár-001.svg"}