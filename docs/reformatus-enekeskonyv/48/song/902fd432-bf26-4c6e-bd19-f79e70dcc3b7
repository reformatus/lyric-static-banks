{"uuid":"902fd432-bf26-4c6e-bd19-f79e70dcc3b7","lyrics":"1. Áldjad, lelkem, Uradat, Istenedet, Minden énbennem dicsérje szent nevét És az ő mondhatatlan jóvoltát! No, dicsérd, lelkem, és az Urat áldjad, Feledékenységben el ne hallgassad Ő jótéteményinek sok voltát.\n\n2. Adj hálát néki, aki bűneidet Megbocsátja, gyógyítja sérelmidet, Kiment minden nagy bajodból híven, És életedet veszélytől megmenti, A halál veszedelmitől megőrzi: Irgalmával megkoronáz szépen.\n\n3. Aki lelkedet kegyesen táplálja, Ami kell szádnak, bőséggel megadja; Mint a sast, megifjít és megújít. És akik méltatlanságot szenvednek, Tőle kegyesen azok megmentetnek, Hozzájuk nyújtja az ő jókedvit.\n\n4. Ő útait megmutatá Mózesnek, Azonképen az Izráel népének Megjelenté nagy csudadolgait. Mert ő irgalmas, kegyes és kegyelmes, Nagytűrhető, jó, hű és engedelmes, Haraggal nem terheli szolgáit.\n\n5. És hogyha bűnükkel ő megbántatik, Néha kegyelme tőlünk megvonatik: De nem haragszik reánk örökké, És nem mindenkor perel ő mivélünk, Nem büntet a mi bűnünk szerint bennünk, Oly hajlandó ő a kegyelemre.\n\n6. Úgy felépíti azokhoz irgalmát, Kik szeretik őt, félik ő hatalmát, Mily magas a szép ég e föld felett. Minden bűnünket mitőlünk oly messze Ő elfordítja, szinte mint mely messze A napkelettől a napenyészet.\n\n7. Mint az atya fiaihoz kegyelmes, Ő is azokhoz igen engedelmes, Kik őt igazán félik, tisztelik, Mert jól tudja, mily gyarló a mi voltunk, És hogy mi oly romlott emberek vagyunk, Mint a por, mely a széltől hintetik.\n\n8. Ember élete a fűhöz hasonló, Felnő és zöldül, de hamar elmúló, Mint a gyenge virág a sík mezőn, Melyet mihelyt megfúval a meleg szél, Elhull és hervad, ékessége elkél, Ember nem tudja, hol volt, hova lőn.\n\n9. De az Úr kegyelme örökké megáll Azokon, kik őt félik igazsággal, És firól fira terjed irgalma Azokon, kik megtartják ő kötésit, Akik gyakran megemlítik törvényit, És azok szerint járnak mindenha.\n\n10. Az Úr a mennyben helyeztette székit, Hol gyakorolja igaz ítéletit; Ő országlása kihat mindenre. Isten angyali, áldjátok az Urat, Ti erős lelkek, kik ő akaratját Megteszitek, járván ő kedvére!\n\n11. Dicsérjétek őt, minden ő seregi, Kik a mennyekben szolgáltok őnéki És cselekszitek szent akaratját! Áldjátok az Urat, minden állatok, És birodalmát fenn magasztaljátok, Örökké áldjad, lelkem, az Urat!","year":"1542","composer":"(1539) Bourgeois L., Genf, 1542","poet":"Marot K., 1496–1544","translator":"","ref_songbook":"48/103. zsoltár","svg":"svg/ref48-103. zsoltár-001.svg"}