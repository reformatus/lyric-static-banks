{"uuid":"0776452b-3362-48a2-84ba-03ca408b72c2","lyrics":"1. Ímhol vagyok, édes Uram, Istenem, Kész vagyok mindenben néked engednem, Szent nevedért szörnyű halált szenvednem. Csak az igaz hitben ne hagyj tőled elesnem!\n\n2. Oda megyek, ahova parancsolod, Akár tűzre, akár vízre akarod, Vagy fegyverre, tömlöcre te kívánod: Legyen, Uram Isten, valamint te akarod!\n\n3. A halálra ímhol viszem fejemet, Nem szánom én kibocsátni lelkemet, A Krisztusért kiontatni véremet: Ezzel megmutatnom az én igaz hitemet.\n\n4. Én elhagyom már e földi házamat, Nem szánom az én édes magzatimat, Se nem szánom jámbor házas társamat, Én atyámfiait, sok jámbor barátomat.\n\n5. Semmi nékem itt e földön lakásom; Ha senkitől nem volna is bántásom: Mennyországra vagyon nagy kívánságom, Mert ott vagyon nékem maradandó városom.\n\n6. Egy keveset most ha én itt tűrendek, A Krisztusért ha valamit szenvedek: Nagy bőséges jutalmat tőle vészek, Örök dicsőségben véle mert együtt lészek.\n\n7. Erősb leszek mind e széles világnál, Gyorsabb leszek vadaknál, madaraknál, Fényesb leszek én a fényes szép napnál, Drágalátosb lészek minden szép sáraranynál.\n\n8. Halálból mert megyek örök életre, Kárhozatból az örök idvességre, Gyalázatból az örök dicsőségre, És keserűségből angyali nagy örömre.\n\n9. Nézz reám én Istenem, szent szemeddel, Hogy tűrhessek mindent nagy békességgel, És lehessek azokhoz szeretettel, Akik háborgatnak, megölnek fegyverükkel.\n\n10. Én elmegyek Atyámhoz, Istenemhez, Én lelkemnek megváltó Mesteréhez; Mennyországban való örökségemhez, És a vígasztaló Szentlélek Úr Istenhez.\n\n11. Istennek ez oly nemes ajándéka: Hogy a bűnösöket ő nem útálja, De nagy szeretettel hozzá fogadja, Az ő szent országát Krisztusért nékik adja.\n\n12. Fordítsd hozzám, szent Atyám, szemeidet, Bocsássad el mennyből te Szentlelkedet, És tartsad meg mindvégig te hívedet, Hogy a világ előtt vallhassalak tégedet.\n\n13. Én kivallom a te igazságodat, Mindeneknek szent irgalmasságodat; Adjad nekem a te szent malasztodat, És bátorítsad meg ilyen szegény szolgádat!\n\n14. Semmit nem gondolok az én kínommal, Semminémű testemszakadásával, Nem gondolok nagy szörnyű halálommal, Mert majd együtt lészek megváltó Krisztusommal.\n\n15. Jöjj el immár, ó én édes orvosom! Jöjj el, megváltó szép Jézus Krisztusom! Jöjj el, megnyugtatóm, édes Megváltóm: Testemetlelkemet te kezedbe ajánlom!","composer":"Egykorú dallam","poet":"Szepetneki János, †1555","translator":"","ref_songbook":"48/399","svg":"svg/ref48-399-001.svg"}