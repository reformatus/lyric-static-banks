{"uuid":"13ea0626-da7d-4df0-bb55-243c10be77b5","lyrics":"1. Mindenkoron áldom Az Urat, míg engem éltet, És az ő szent dicséretét Szájamban hordozom. Dicsekedvén áldja Lelkem jó voltát az Úrnak, Mit a szegények hallanak, És örülnek rajta.\n\n2. Magasztaljuk vígan Az Úrnak áldott szent nevét, És véghetetlen kegyelmét Dicsérjük mindnyájan! Mert midőn keresém És kérém az én Uramat, Meghallgatá nagy felszómat, És megtarta engem.\n\n3. Az Úrra kik néznek, Tőle megvigasztaltatnak, Soha orcáik azoknak Meg nem szégyenülnek. A szegény kiálta, És meghallgatá az Isten, El nem hagyá ínségében, De megszabadítá.\n\n4. Az Isten angyali Hívek körül tábort járnak, Istenfélőket megtartnak Mint Isten követi. Jó voltát az Úrnak Kóstoljátok és lássátok, Mert bizony azok boldogok, Őbenne kik bíznak.\n\n5. Féljétek az Urat Mindnyájan, hívek és szentek, Mert nem lesz soha szükségek, Kik félik hatalmát. Az oroszlánoknak Gyakorta szükségük esik, De kik az Istent tisztelik, Meg nem fogyatkoznak.\n\n6. Én fiaim, jertek, Hallgassatok beszédemre: Megtanítlak szent életre, Hogy Istent féljétek! Kicsoda az ember, Ki hosszú életet kíván, És minden ő dolgaiban Jó állapotot kér?\n\n7. Őrizd meg nyelvedet A gonosz rágalmazástól, Óvd ajakid álnokságtól, Meg ne sértsd más hírét! Tégy jól, gonoszt gyűlölj, Békességet kérj és kövess, És, hogy Istennél légy kedves, Tisztességnek örülj!\n\n8. Az Isten szemei Látják a gonosztévőket, És ő emlékezetöket A földről eltörli. A jókat nem hagyja; Kik hozzá tiszta szívükből Kiáltnak nagy ínségükből: Mind megszabadítja.\n\n9. Közel az Úr Isten A töredelmes szívekhez, És a sérelmes lelkekhez Lészen segítséggel. Az igaznak itten Ő nyavalyája sokasul, De nyomorúságaibul Kimenti az Isten.","title":"34. zsoltár. Mindenkoron áldom az Urat, míg engem éltet","composer":"Bourgeois L., Genf, 1551","poet":"Marot K., 1496–1544","translator":"","ref_songbook":"48/34. zsoltár","svg":"svg/ref48-34. zsoltár-001.svg"}