{"uuid":"2a93d307-d2c4-4a4a-bc98-89850ffe5b6b","lyrics":"1. Uram, kegyes indulatomban Ím, teszem vallásom: Ez életemben, halálomban Fő vigasztalásom: Hogy én az Úr Jézus Krisztusnak Tulajdona vagyok, Rajtam irgalmas szent voltának Kegyelmei nagyok.\n\n2. Ki, midőn voltam halál révén, Teljes bűn mérgével, Megváltott, ügyemet felvévén, Drága szent vérével. Az ördög terhes fogságából Híven feloldozott, A bűnnek kemény igájából Szabadságra hozott.\n\n3. Ezután sem hágy el végképpen Kívánt segedelme, Sőt, mint fiát, engem aképpen Takargat védelme. Gondot visel én életemre Hatalmas szent karja, Semmi gonosz nem száll fejemre, Ő ha nem akarja.\n\n4. Ha midőn atyai vesszejét Felvonja ellenem, S bölcs dorgálásának erejét Kelletik szenvednem: Akkor is lankadott szívemet Szentlelke biztatja, Hogy rajtam lévő veszélyimet Javamra fordítja.\n\n5. Reménységem neveli bennem S bizonyossá tészen, Hogy végre jutalmam énnékem Örök élet lészen, Melyre is készíti lelkemet És hívja magához. Hogy szabjam egész életemet Szent akaratjához.\n\n6. Uram, taníts gyarló éltemnek Nagy bűnös voltára, Ó vezess én árva fejemnek Szabadítójára: Magamat néki hadd adhassam Lelki ajánlással, Drága jóvoltát felválthassam Méltó hál'adással.","title":"201. Uram, kegyes indulatomban","composer":"","poet":"Losontzy István, 1709–1780","translator":"","ref_songbook":"48/201","svg":"svg/ref48-201-001.svg"}