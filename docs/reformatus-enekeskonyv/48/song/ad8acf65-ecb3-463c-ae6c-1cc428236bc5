{"uuid":"ad8acf65-ecb3-463c-ae6c-1cc428236bc5","lyrics":"1. A csillagos égnek seregei ott fent Tündöklő fényükkel dicsérik az Istent. Az egek boltjai alatt forgó világok Mély bölcsességéről beszélő bizonyságok; Az ő szavára lett tenger, hegy, füvek és fák Jóvoltát, erejét szüntelenül kiáltják.\n\n2. Hát én, kibe lelket a jó Teremtő tett, Némán vesztegeljek s ne dícsérjem őtet? Nem, sőt minden lelki erőmet összeszedem, Elmémnek szárnyain székihez emelkedem; Szólok, s ha tétováz rebegése nyelvemnek, Könnyeim tanúi lesznek tiszteletemnek.\n\n3. Nyelvem rebeg, de te, ki szívem vizsgálod, Abban oltárodat füstölve találod. Én, ha a napfénybe mártanám is ecsetem, Felséges voltodnak árnyékát sem festhetem; A te tisztelőid bár legyenek angyalok, Csak erőtlen hangon dícsértetel általok.\n\n4. Ki ruházott fényt a sok ezer napokra, Színes sugárokat rakván orcájokra? Ki indítá útnak a számtalan földeket? Ki kötött egymáshoz ennyi ezer testeket? Kimért útjaikon ezeket ki mozgatja? Uram, a te szádnak mindenható szózatja.\n\n5. Te tartod a zsengés tavasznak kezeit, Míg kiteregeti színes szőnyegeit; Aranyszín ruhát adsz az ért gabonafőre, Fürtökből koronát tűzöl a szőlőtőre, A megfagyott földet hópelyhekbe pólyálod, Lakosit élesztő örömökkel kínálod.\n\n6. Uram, ezer nyelvek kellenének számba, Jóságod csudáit hogy vehessem számba; Még ami gonosz is, használ nékünk más részbe, Istennel nem tartók, ezt vegyétek jól észbe, És ha nem vagytok megilletve jóvoltától, Féljetek, mint szökött rabszolgák, haragjától!\n\n7. Felelj, kételkedő: ki mennydörög ott fent? A szélvész harsogó zúgása kit jelent? A sík tenger vizét ki emeli hegyekké? A szárazföld színét ki süllyeszti völgyekké? Mindegyik éltető elem ím, felemelte Szavát, hogy van Isten: hát mit kételkedel te?\n\n8. Uram, munkáidról lészen dícséretem, Míg tart az e végre adatott életem. Kérlek, vedd jó néven, ha egy gyarló féregnek Ajkai töredék dicséretet rebegnek! Te látod, mily buzgók bennem az indulatok, Melyeket jól érzek, ki nem magyarázhatok.\n\n9. Ó, ha kivetkezvén e testből idővel, Állok széked előtt koronázott fővel, Több lesz énekemben az erő és méltóság, Magasztalván téged, ó, felséges valóság. Röpüljetek elő, kívánt idők, sebesen, Hogy örömeimben több változás ne essen!","title":"248. A csillagos égnek seregei ott fent","composer":"","poet":"Kleist A. F. után. F.: Lengyel József, 1770–1822","translator":"","ref_songbook":"48/248","svg":"svg/ref48-248-001.svg"}