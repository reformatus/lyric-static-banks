{"uuid":"c4994568-7538-4e66-afab-1f3cb52aafab","lyrics":"1. Ne hagyj elesnem, felséges Isten, keserűségemben! Te szent Fiadért légy segítséggel: ne essem kétségben, Mert mindenfelől, látod, Úr Isten, vagyok kísértetben.\n\n2. Az írás rólad, Felséges Isten, bizonnyal azt mondja, Hogy valakinek tebenned vagyon szíve nyugodalma, Az olyan ember meg nem szégyenül, mert te vagy oltalma.\n\n3. Gyermekségemtől fogva, Úr Isten, mind ez ideiglen Téged hívtalak én segítségül minden szükségemben, Mostan is nincsen több bizodalmam sem földön, sem mennyen.\n\n4. Nincsen szívemnek több bizodalma, Úr Isten, náladnál, Valamíg gyötresz, szabad légy velem, csak ne haragudjál, Mint kegyes Atya, fiadat dorgálj, csak hogy meg nem útálj.\n\n5. Csak te egyedül voltál, Istenem, énnékem gyámolom, Nagy fájdalmimban és romlásimban az én vigasztalóm; Ne hagyj elesnem s megszégyenülnöm, kegyes oltalmazóm!\n\n6. Mely nagy örömem és bizodalmam vagyon nékem ebben: Hogy ígéreted, mint drága zálog, itt van én szívemben; Krisztus Jézusért engem meghallgatsz, tudom, kérésemben.\n\n7. Jelentsd meg hozzám, felséges Isten, kegyelmességedet És véghetetlen, kegyes atyai te nagy szerelmedet, Hogy teljesítsd be könyörgésemre szent ígéretedet.\n\n8. Add meg, Úr Isten, te szent nevedért, amit tőled kérek, Szent Fiad által, teljes szívemből, melyért most könyörgök, Mert csak tebenned bízom, Úr Isten, míg e testben élek.","title":"257. Ne hagyj elesnem, felséges Isten","composer":"Kolozsvár, 1744","poet":"Nagybánkai Mátyás, 1570 előtt","translator":"","ref_songbook":"48/257","svg":"svg/ref48-257-001.svg"}