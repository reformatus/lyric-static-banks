{"uuid":"6f059441-ca57-4ab0-a680-5d343e37a099","lyrics":"1. Gondviselő jó Atyám vagy, Ó, én édes Istenem! Látom én, hogy minden elhagy E világon, csak te nem! Hozzád vágyom, benned élek, Üdvöt mástól nem remélek.\n\n2. Mint az alélt bús virágra Megújító harmatot: Vérző szívem fájdalmára Csak te hintesz balzsamot. Könnyű sorsom terhe rajtam, Ha imára nyílik ajkam.\n\n3. Rám-rám derül ismeretlen Utamon egy kis öröm, Azt is a te véghetetlen Jóságodnak köszönöm; Hálakönnyem tündöklése A te neved hirdetése.\n\n4. Gyenge vagyok, lankadoznak Buzgóságom szárnyai, Bármily híven vágyakoznak Színed elé szállani; Ó, adj erőt, hogy míg élek, Egyedül csak néked éljek!\n\n5. Ó, add, hogy ha majd bevégzem E múlandó életet, Lelkem tisztán és egészen Egyesüljön te veled. El ne vonjon semmi többé, Tied legyek mindörökké!","title":"277. Gondviselő jó Atyám vagy","composer":"Crüger J., 1649","poet":"Lévay József, 1825–1918","translator":"","ref_songbook":"48/277","svg":"svg/ref48-277-001.svg"}