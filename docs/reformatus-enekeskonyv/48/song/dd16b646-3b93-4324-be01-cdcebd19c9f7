{"uuid":"dd16b646-3b93-4324-be01-cdcebd19c9f7","lyrics":"1. Áldjuk a nagy Isten jóságát, Magasztaljuk irgalmasságát; Szívünkből szánk énekeljen, Dicséretével bételjen E mi kegyelmes jó Atyánknak!\n\n2. Mert megújítá esztendőnket, Meghosszabbította időnket, Virrasztván új szakaszára És e nappal új napjára Világi rövid életünknek.\n\n3. Ó, nagy Isten, hát mik vagyunk mi? Porok, és nincs érdemünk semmi. Nagy bűnösök, méltatlanok, Mert vétkeink számtalanok: Mégis kedvezél életünknek.\n\n4. Mivel fizessünk, Atyánk, néked, Kinek a menny felséges széked? Semmire nincsen szükséged: Elégséged, dicsőséged Magadban vagyon határ nélkül.\n\n5. Nálad legkedvesebb ajándék A szent életre való szándék; A jó szív és tiszta lélek, Ó, legfelségesebb Lélek, Nem útáltatik meg tetőled.\n\n6. Teremts új szívet hát mi bennünk, Hogy lehessen elődbe mennünk, És nálad kedvet találjunk, Boldog napokat számláljunk E felderült új esztendőben.\n\n7. Lelki s testi áldások Atyja, Egeidnek gazdag harmatja Szálljon mennyből híveidre, Tulajdon teremtésidre, Kik tőled várnak minden jókat.\n\n8. A Jézusért, közbenjárónkért, Mi egyetlenegy szószólónkért Légy kegyelmes, kérésünket, Halld meg esedezésünket, Kik rád bízzuk minden ügyünket.","title":"284. Áldjuk a nagy Isten jóságát","composer":"","poet":"Almási Balogh Mózes, 1758–1820","translator":"","ref_songbook":"48/284","svg":"svg/ref48-284-001.svg"}