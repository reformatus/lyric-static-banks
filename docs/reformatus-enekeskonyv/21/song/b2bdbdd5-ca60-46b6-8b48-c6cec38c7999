{"uuid":"b2bdbdd5-ca60-46b6-8b48-c6cec38c7999","lyrics":"1. Örvendez, Uram, a király A te nagy hatalmadban És szabadításodban; És vigad nagy buzgósággal, Hogy őt megsegítéd, Ínségből kimentéd.\n\n2. Úgy viseled néki gondját, Hogy amit csak kér tőled, Mindent ő megkap tőled. Mihelyt megnyitja ő száját, Szól alig egy igét: Már hallod kérését.\n\n3. Előbb, hogynem könyörgene, Meghallgatod, meglátod, Irgalmaddal megáldod, És felteszel ő fejére Színarany koronát Mint királyi pompát.\n\n4. Felvevéd nagy dicsőségre A te segedelmeddel, Örök üdvösségeddel. E nagy királyi felségre Tőled emelteték És ékesítteték.\n\n5. Szereted őt minden jókkal, És a te szent áldásod Néki örökké nyújtod. Örvendetes vígságokkal Őt gyönyörködteted, S járhat teelőtted.\n\n6. E király mindenkor bízik Csak az ő Istenében, És nem fél veszélyében. A Magasságosnak nyugszik Irgalmasságában, És megmarad abban.\n\n7. Megtalálja kezed őket, Akik reád támadnak, Bosszúságodra járnak. És a te gyűlölőidet Kezeidből senki Soha ki nem menti.\n\n8. Mint a hév tüzes kemence, Haragod körülveszi, És őket mind ellepi. Haragos orcádnak színe Őket megemészti, Mint a láng, elnyeli.\n\n9. Mert gonoszra igyekeztek, Szándékoztak ellened, Hogy bosszantsanak téged. Sok csalárdságot terveztek, De hogy véghez menjen, Erejükben nincsen.\n\n10. Azért, Uram, már támadj föl: Mutasd meg hatalmadat, Lássuk erős voltodat, Hogy dicsőséges erődről Vígan énekeljünk, És benned örvendjünk.","title":"21. Örvendez, Uram, a király","composer":"L. Bourgeois, Genf, 1551","poet":"Th. de Bèze","translator":"Szenci Molnár A.","ref_songbook":"21/21","svg":"svg/ref21-021-001.svg"}