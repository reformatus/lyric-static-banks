{"uuid":"d8a99cae-0c9b-45c5-a9d9-94a995c501c8","lyrics":"1. Hallgassátok meg, minden nemzetek, E föld lakói, jól figyeljetek, Köznépek és a főrenden valók, Minden szegények és a gazdagok! Az én szájam szól nagy bölcsességet, És elmém gondol jó értelmeket; E példára én magam is figyelek, Hegedűszóval történetet zengek.\n\n2. Mit félnék én a gonosz időben, Hogy nyomorgatóm engem elejtsen, Ha ellenségem mind azon vagyon, Hogy engemet láb alá tapodjon? Némelyek igen bíznak pénzükben, És dicsekednek az ő kincsükben; De senki meg nem váltja atyjafiát, Nem adhatja meg Istennél váltságát.\n\n3. Mert drága a léleknek váltsága, Életét senki meg nem válthatja, Hogy a halált ő elkerülhesse, És a sírba menni ne kellene. Mert látja, hogy sem bolond, sem eszes, Nincs ember, ki a haláltól mentes, És holtuk után minden gazdagságuk, Más emberre száll az ő sok jószáguk.\n\n4. Csak ez őnékik fő gondolatjuk, Hogy mindörökké tartson szép házuk, Hogy el ne fogyjon az ő nemzetük, És megmaradjon örökké nevük. Mert, noha vagyon pénzük és tisztük, De nem sokáig tartnak mindezek, Mert végül minden jóktól elszakadnak, Mint oktalan állatok, ők meghalnak.\n\n5. Mert odalészen minden ő dolguk, A koporsó lészen ő hajlékuk, De a haláltól engem az Isten Megment, magához vesz kegyelmesen. Annak okáért azzal ne gondolj, Hogy némely ember mint meggazdagul, Mert minden kincset másoknak kell hagyni, A dicsőségtől meg kell néki válni.","title":"49. Hallgassátok meg, minden nemzetek","composer":"P. Davantès, Genf, 1562","poet":"Th. de Bèze","translator":"Szenci Molnár A.","ref_songbook":"21/49","svg":"svg/ref21-049-001.svg"}