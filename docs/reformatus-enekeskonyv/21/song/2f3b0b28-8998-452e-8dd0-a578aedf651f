{"uuid":"2f3b0b28-8998-452e-8dd0-a578aedf651f","lyrics":"1. Nosza, ti, istenfélő hívek, Örvendezzetek az Úrnak, Mert illik, hogy őtet dicsérjék, Kik örülnek igazságnak! Áldjátok azértan Hangos citerákban! Az Úr áldassék! Lantban, hegedűben, Cimbalmi zengésben Magasztaltassék.\n\n2. Énekeljetek néki vígan Gyönyörű szép új éneket! Szép muzsikáló szerszámokkal Mondjatok ékes verseket! Igaz ő mondása, Állhatatos dolga: Amit az Úr szól, Megáll igazságban, Minden ő dolgában Cselekeszik jól.\n\n3. Ő szereti az igazságot, És ítélete kegyelmes, Dolgában tart irgalmasságot, Mellyel mind e világ teljes. Az Úrnak igéje Egeket teremte, Melyeket ott fenn Szájának lelkével, Nagy szép seregekkel Szerze ékesen.\n\n4. Az Úr Isten mint egy tömlőbe Szorítja a tenger vizét, Elrejti, mint egy kincses helybe, Ő mondhatatlan mélységét. Minden földi népek, Az Urat féljétek! Mind e világon Valakik hol laktok, Őtőle tartsatok Szorgalmatoson!\n\n5. Mert mihelyt ő csak egy igét szól, Azonnal meglészen minden, És valamit ő megparancsol, Nagy hamarsággal meglészen. Pogányok tanácsát És minden szándékát Az Úr megtöri, Magukban a népek, Amit elvégeznek, Semmivé tészi.\n\n6. De az Úr Istennek tanácsa Megmarad most és örökre, És megáll minden gondolatja, Kiterjed minden időkre. Boldog az a nemzet, Ki ily Urat szeret Mint ő Istenét; Boldog a nemzetség, Kit kedvel e Felség Mint örökségét.\n\n7. Az Úr Isten a magas mennybül Alátekint szemeivel, E világra néz onnan felül Minden nemzetekre széjjel. Szép palotájábul Szeme reánk fordul, E széles földre; Nagy dicsőségesen, Vigyáz nagy fényesen Az emberekre.\n\n8. Aki ő gyors lovában bízik, Megcsalatkozik dolgában, Ki erős karjával dicsekszik, Meg nem tartatik a hadban; De a nagy Úr Isten Népére szünetlen Néz szemeivel; Akik benne bíznak, Hozzá folyamodnak, Nem felejti el.\n\n9. Gondot tart rájuk, s a haláltól Megtartja őket éltükben, Szükségtől és éhenhalástól Őrzi ínséges időben. Lelkünk azért várja, Szüntelen óhajtja Az Úr oltalmát, Ki paizsul végre Eljő segítségre, Ád diadalmat.\n\n10. Őbenne azért a mi szívünk Igen örvendez szüntelen, Mert ő minékünk reménységünk, És bízunk ő szent nevében. Nagy kegyelmességed Mirajtunk bővítsed, Légy mi gyámolunk! Ne hagyj szükségünkben, Segíts meg éltünkben, Mert téged várunk!","title":"33. Nosza, istenfélő szent hívek","composer":"G. Franc, Strasbourg, 1545","poet":"C. Marot","translator":"Szenci Molnár A.","ref_songbook":"21/33","svg":"svg/ref21-033-001.svg"}