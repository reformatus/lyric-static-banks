{"uuid":"34a03420-383f-4471-808a-4dd1005a4312","lyrics":"1. Áldjad, én lelkem, Urad, Istenedet, Minden énbennem dicsérje szent nevét És az ő mondhatatlan jóvoltát! No, dicsérd, lelkem, és az Urat áldjad, El ne feledjed és el ne hallgassad Ő jótéteményinek sok voltát.\n\n2. Adj hálát néki, aki bűneidet Megbocsátja, gyógyítja sérelmidet, Kiment minden nagy bajodból híven, És életedet veszélytől megmenti, A halál veszedelmitől megőrzi: Irgalmával megkoronáz szépen.\n\n3. Aki lelkedet kegyesen táplálja, Ami kell szádnak, bőséggel megadja; Mint a sast, megifjít és megújít. És akik méltatlanságot szenvednek, Tőle kegyesen azok megmentetnek, Hozzájuk nyújtja az ő jókedvit.\n\n4. Ő útjait megmutatá Mózesnek, Azonképpen az Izráel népének Megjelenté nagy csudadolgait. Mert ő irgalmas, kegyes és kegyelmes, Hozzánk türelmes és igen hűséges, Haraggal nem terheli szolgáit.\n\n5. És hogyha bűnünkkel megbántjuk őtet, Néha megvonja tőlünk nagy kegyelmét: De nem haragszik reánk örökre, És nem mindenkor perel ő bennünket, Nem bűneinknek mértékében büntet, Oly hajlandó ő a kegyelemre.\n\n6. Úgy felépíti azokhoz irgalmát, Kik szeretik őt, félik ő hatalmát, Amily magas az ég e föld felett. Minden bűnünket mitőlünk oly messze Ő elfordítja, mint amilyen messze A napkelettől a napenyészet.\n\n7. Mint az atya fiaihoz kegyelmes, Ő is azokhoz oly igen türelmes, Kik őt igazán félik, tisztelik, Mert jól tudja, mily gyarló a mi voltunk, És hogy mi oly romlott emberek vagyunk, Mint a por, mely a széltől hintetik.\n\n8. Az ember élte a fűhöz hasonló, Felnő, és zöldül, de hamar elmúló, Mint a gyenge virág a sík mezőn, Melyet mihelyt megfuvall a meleg szél, Elhull, és hervad, ékessége elkél, Ember nem tudja, hol volt, hova lőn.\n\n9. Az Úr kegyelme megáll mindörökkön, És igazsága az őtet félőkön, És firól fira terjed irgalma Azokon, kik megtartják szövetségét, Akik gyakran megemlítik törvényét, És azok szerint járnak mindenha.\n\n10. Az Úr a mennyben helyheztette székit, Hol gyakorolja igaz ítéletit; Ő országlása kihat mindenre. Isten angyali, áldjátok az Urat, Ti, erős lelkek, kik ő akaratját Megteszitek, járván ő kedvére!\n\n11. Dicsérjétek őt, minden ő seregi, Kik a mennyekben szolgáltok őnéki, És cselekszitek szent akaratját! Minden teremtményei, őt áldjátok, És birodalmát felmagasztaljátok! Örökké áldjad, lelkem, az Urat!","year":"1539","composer":"Strasbourg, 1539","poet":"C. Marot","translator":"Szenci Molnár A.","ref_songbook":"21/103","svg":"svg/ref21-103-001.svg"}