{"uuid":"76857a13-c978-4199-94f1-db4b7d52edba","lyrics":"1. Magasztallak én téged, Isten, egeknek Királyát, Hogy tőlem messze űzted A sötét éjnek homályát. Nem küldtél rám betegséget, Sem egyéb ínséget, Épségben megtartottál, E napra engem juttattál.\n\n2. Szívből könyörgök néked, Kegyes teremtő Istenem: E napot is engedd meg Békességgel véghez vinnem, Akaratodat tanulnom, Útjaidban járnom; Oltalmad befedezzen, Kedvem kedved szerint légyen.\n\n3. Igaz utadra taníts, Hogy veled együtt járhassak, És tőled el ne taszíts, Hogy kísértésbe ne jussak. Jóvoltodból tarts meg engem, Én édes Istenem, Hogy a bűn csalárdságát, Észrevegyem undokságát.\n\n4. Az igaz hitnek tüzét Bennem Krisztusért élesszed, Gyarlóságomnak vétkét Soha szememre ne vessed; Ígéretedet tekintsd meg, Szent Fiadért tarts meg, Ki értem eleget tett, Törvény átkától megmentett.\n\n5. Reménységgel ruházz fel, Ördög tőrébe ne essem, Szívem hozzád gerjeszd fel, Ne csak hasznomat keressem. Atyafi szent szeretetet, Adj jámbor életet; Szeress mint sajátodat, Kövessem akaratodat.\n\n6. Szent igédet vallanom Adjad tisztán, homály nélkül, És szolgádnak mondatnom Minden képmutatás nélkül; Kinccsel semmit sem gondolok, Más jutalmat várok: A szentek seregében, Tarts meg gyülekezetében.\n\n7. E napot is engedd meg, Uram, békével megfutnom, Hivatalom hasznával Magam s családom táplálnom, Hogy szent nevedet dicsérjem, Oltalmadat nyerjem: Testemnek megmaradást, Lelkemnek adj boldog szállást.\n\n8. Uram, egyedül vagy jó. Te vagy út, élet, igazság, De én életem gyarló. Gondolatom csak hamisság. Táplálj Krisztus szent testével, Itass szent vérével, Hogy örökké nevednek, Énekeljek Felségednek.\n\n9. Hála legyen Atyának, Fiúnak és Szentléleknek, Kitől minden jók vannak: Ne engedj azért ördögnek Engem, igaz megváltottad, Gyenge juhocskádat: Lelkem a boldogságba, Vigyed a paradicsomba.","year":"1535","title":"662. Magasztallak én téged","composer":"Debrecen, 1774","poet":"J. Kohlross, 1535","translator":"Miskolczi Csulyak I.","ref_songbook":"21/662","svg":"svg/ref21-662-001.svg"}