{"uuid":"234e0864-c0b4-453f-b1f5-6053f17c2c76","lyrics":"1. Úr Isten, én üdvösségem, Éjjel-nappal kiáltok hozzád! Könyörgő szómat meghallgassad, És tekintsd meg nagy ínségem! Kegyesen hajtsd hozzám füledet, Értsd meg esdeklő beszédemet!\n\n2. Lelkem nyomorúságokkal Teljességgel eláradt, eltelt: Mint aki már a sírba készült, És a pokolra alászáll, Vagyok ahhoz szinte hasonló, Akinek már kész a koporsó.\n\n3. Megfosztattam életemtől, Mint akik elerőtlenedtek, Kik a halottak közt hevernek, Kikről már nem emlékezel. Kik eltemettetvén feküsznek, És te kezedből kikerültek.\n\n4. A sírba tettél már engem, Bévetettél sötét mélységben, Ahol haragod nyom keményen; Elborítád szegény fejem Nagy árvizednek habjaival, Mik rám rohannak nagy zúgással.\n\n5. Engem te megutáltattál, És tőlem én ismerősimet Elvitted, elhagytak engemet, És a tömlöcbe taszítál, Ahol kemény fogságban vagyok, Melyből ki nem szabadulhatok.\n\n6. Uram, miért vetsz el engem, Miért rejted el szemeidet? Szegény vagyok, erőm elveszett, Jaj, mely igen gyötrettetem! Ez én régi nagy ínségemben, Előtted vagyok rettegésben.\n\n7. Nagy haragod reám borult, Nagy rettegés engem körülvett, És teljességgel elmerített, Mint az árvíz, reám tódult. Sanyargat engem minden dolog, Ami csak körülöttem forog.","title":"88. Úr Isten, én idvességem","composer":"P. Davantès, Genf, 1562","poet":"Th. de Bèze","translator":"Szenci Molnár A.","ref_songbook":"21/88","svg":"svg/ref21-088-001.svg"}