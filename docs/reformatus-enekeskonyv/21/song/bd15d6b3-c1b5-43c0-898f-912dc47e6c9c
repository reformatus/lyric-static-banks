{"uuid":"bd15d6b3-c1b5-43c0-898f-912dc47e6c9c","lyrics":"1. Magasztallak téged, én Istenem, Ó, én királyom, neved tisztelem! Mindennap hirdetem dicséreted, Örökké áldom a te szent neved! Igen dicséretes és nagy az Isten, Megfoghatatlan ő dicsőségében. Nemzetről nemzetre te dolgaidat, Mindenkor hirdetik nagy hatalmadat.\n\n2. Éneklem a te dicsőségedet, A te felséges dicséretedet! Csudatetteid minden népeknél Elbeszélem én mindenütt széjjel, Hogy hatalmadat mindenek hirdessék, Melyet dolgaidban eszükbe vesznek. Dicsőségedet én el nem hallgatom, De mindeneknek jól előszámlálom.\n\n3. Hogy hirdessék a te jókedvedet, Minden nép előtt kegyességedet, Igazságodat ők mind dicsérjék, És széjjel mindenütt kihirdessék. Irgalmas az Úr, fölötte kegyelmes, Megbocsát, és haragra késedelmes, Igen szelíd, a büntetésre késő, Minden teremtett rendinek kedvező.\n\n4. Azért amit csak teremtél, minden Nagy hatalmadért téged dicsérjen, De mindennél inkább a szent hívek A te dicsőségedet dicsérjék! Hirdessék országod fölséges voltát, Mindenkor beszéljék nagy hatalmadat, Hogy az emberek fiai érthessék, Országodnak nagy dicsőségét nézzék.\n\n5. Megáll örökké a te országod, És mindenkor tart uralkodásod. Az Úr megtartja a gyengülőket, És felemeli az elesteket. Mert mindeneknek szemei rád néznek, Idején eledelt adsz őnekiek, Midőn felnyitod áldott kezeidet, Megelégítesz bőven mindeneket.\n\n6. Az Úr igaz minden útjaiban, És szentséges minden dolgaiban. Közel vagyon ő azokhoz nyilván, Akik hozzá kiáltnak igazán. És amit az istenfélők kívánnak, Őnékik nagy bőségben megadatnak; Nagy kegyelmesen őket meghallgatja, És üdvösségét nékik megmutatja.\n\n7. Megtartja, akik szeretik őtet, De mind elveszti a hitleneket. Az Úr dicséretét szám hirdesse, Minden test az ő nevét dicsérje!","title":"145. Magasztallak téged, én Istenem","composer":"P. Davantès, Genf, 1562","poet":"Th. de Bèze","translator":"Szenci Molnár A.","ref_songbook":"21/145","svg":"svg/ref21-145-001.svg"}