{"uuid":"6d4fbb97-0385-4358-a114-2f4a9f9f4cc4","lyrics":"1. Krisztus a sírbolt foglya volt, Szenvedve büntetésünk’, Ám harmadnap feltámadott, Életet nyerve nékünk. Jertek, hát mind örvendjünk, Az Úrnak így énekeljünk: Ó, hála, halleluja, Halleluja!\n\n2. Senki sem volt, ki a halált Meghódoltatta volna. Mert minden ember bűnben járt, S ránk szakadt bűnünk zsoldja. Így lett úrrá a halál, Előtte senki meg nem áll, Uralkodik fölöttünk. Halleluja!\n\n3. Jézus a mi helyünkre állt, Ember lett Ég Fiából. A bűnt legyőzve, a halált Megfosztotta jogától. Bár még látjuk a halált, Minékünk az már mit sem árt, Hisz nincs fullánkja többé. Halleluja!\n\n4. Ilyen bajvívás nem volt még: Küzdött halál és élet, Mígnem a Halál erején Az Élet győztessé lett. Az ige valóra vált: Krisztus halála a halált Elnyelte, megcsúfolta. Halleluja!\n\n5. Ímé, a Húsvéti Bárány, Kit Isten rendelt régen: Ott fenn, a magas keresztfán Ég szeretet tüzében. Ajtónkon vére a jel, S ha hitünk reá mutat fel, Az Öldöklő nem bánthat. Halleluja!\n\n6. Teljes szívünkből vigadjunk Legszentebb ünnepünkön, Mert ma erre virradhattunk: Krisztus a nap egünkön. Kegyelme mint napsugár A szívünkben ott ragyog már, S a bűn éjének vége. Halleluja!\n\n7. Ó, húsvét édes Kenyere, Mely új életre táplál! Régi kovásznak nincs helye Kegyelem asztalánál! Krisztus: égi eledel, A lelkünk’ ez üdíti fel, A hit csak ettől éled! Halleluja!","year":"1524","composer":"M. Luther, 1524","poet":"M. Luther, 1524","translator":"Hamar I.","ref_songbook":"21/503","svg":"svg/ref21-503-001.svg"}