{"uuid":"6ef30035-4e95-4c4c-8b9e-667819cacd7f","lyrics":"1. A Sionnak hegyén, Úr Isten, Tied a dicséret, Fogadást tesznek néked itten, Tisztelvén tégedet, Mert kérésüket a híveknek Meghallod kegyesen, Azért tehozzád az emberek Jönnek mindenünnen.\n\n2. Rajtam a bűnök erőt vettek, Terhelvén engemet, De nagy volta te kegyelmednek Eltörli vétkünket. Boldog, akit te elválasztál, Fogadván házadba, Hogy előtted nagy buzgósággal Járjon tornácodba.\n\n3. Javaival a te házadnak Megelégíttetünk, Szép dolgain te templomodnak Gyönyörködik szívünk. A te csuda igazságodból Megfelelsz minekünk, Hallgass meg, Isten, velünk tégy jól, Ó, mi segedelmünk!\n\n4. Mindenek csak tebenned bíznak E föld kerekségén, Akik széjjel messze lakoznak A tengernek szélén. Te mondhatatlan hatalmaddal A magas hegyeket Körülfogod, mintegy abronccsal Erősítvén őket.\n\n5. Tengeri habok nagy zúgását Te megcsendesíted, A pogány nép zúgolódását Ottan megszünteted. Nagy félelmükben elbágyadnak Mindenek e földön, Nagy voltán a te csudáidnak, Miknek számuk nincsen.\n\n6. Te megvigasztalsz mindeneket Reggel a napfénnyel, És biztatsz minden embereket Csillagokkal éjjel. Áldásaiddal látogatod Az elszáradt földet, Hasznos esőkkel meglágyítod, Gazdagítván őtet.\n\n7. A te kutaidból a vizek Soha el nem fogynak, Hogy a szép földi vetemények Szaporodhassanak. A barázdákat megitatod A szántóföldeken, A vetést szép esővel áldod, Hogy bőven teremjen.\n\n8. Megkoronázod az esztendőt Nagy sok javaiddal, Lábaid nyoma nagy bőséget Csepegtet áldással. Lakóhelyei a pusztáknak Folynak kövérséggel, Hegyek és halmok vigadoznak Nagy bő termésekkel.\n\n9. A szép sík mezők ékeskednek Sok gazdag nyájakkal; Villognak a szép szántóföldek Sűrű gabonákkal. A hegyoldalak, mezőföldek Szép búzanövéssel Örvendeznek, és énekelnek Nagy gyönyörűséggel","year":"1545","composer":"G. Franc, Strasbourg, 1545","poet":"Th. de Bèze","translator":"Szenci Molnár A.","ref_songbook":"21/65","svg":"svg/ref21-065-001.svg"}