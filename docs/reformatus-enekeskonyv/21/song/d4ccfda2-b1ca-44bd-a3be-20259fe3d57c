{"uuid":"d4ccfda2-b1ca-44bd-a3be-20259fe3d57c","lyrics":"1. Én Istenem, én erős Istenem! Miért hagyál el ennyire engem? Kiáltásomtól a segedelem Nagy távol vagyon. Én kiáltok tehozzád egész napon, De mégsem felelsz meg, nincs ki megtartson; Még éjjel sem hallgatok semmi módon Ez ínségben.\n\n2. De te szent vagy, és az Izráelben Te szentséged megmarad mindenben: Dicsértetel e gyülekezetben Szívvel, lélekkel. A mi régi atyáink teljességgel Tebenned bíztanak jó reménységgel, Szükségükben őket segedelmeddel Megtartottad.\n\n3. Ha ők szívből kiáltottak hozzád, Mindjárt őket megszabadítottad; Benned bíztak, és őket nem hagytad Esni szégyenben. Én nem vagyok ember, de féreg lévén, Minden népeknél vagyok nevetségben: Csúfolnak, utálnak, és megvet minden, És keserget.\n\n4. Aki lát, minden csúfol engemet, Száját elhúzza, szól merő mérget, Fejét rázza, hunyorgatja szemét, Reám néz szörnyen, Mondván: „Ez ember bízott az Istenben, Szabadítsa meg azért őtet innen; Ha szereti az Isten, néki légyen Segítségül.”\n\n5. Hogy te engemet anyám méhéből Kihozál, ottan segedelmem lől, Csecsemőkoromban is egyedül Csak benned bíztam. Sőt, mihelyt anyám méhéből származtam, Istenem voltál, reád támaszkodtam, Bátorsággal tehozzád ragaszkodtam, Én Istenem!\n\n6. Ne távozzál azért messze tőlem, Ne hagyj el, mert nagy az én gyötrelmem! Nincs segítőm, és az én sérelmem Nem fáj senkinek. Sok erős bikák engem körülvettek, A básáni nagy ökrök reám törnek, Megölni, megtaposni igyekeznek Nagy méltatlan.\n\n7. Az ő szájukat énreám tátván – Ragadozó, ordító oroszlán – Agyarkodnak, hogy engem torkukban Béfalhassanak. Könnyhullatásim, mint a vizek, folynak, Én csontjaim helyükből kimozdulnak. Szívem megolvadt, és tagjaim fájnak Sebek miatt.\n\n8. Mint cserép, minden erőm elszáradt, Száraz nyelvem az ínyemhez ragadt; Porba vetél engem, érzem kínját Halál mérgének. Mert engemet sok ebek körülvettek, Gonosz népek ellenem összegyűltek, Kezeimet és lábaimat ezek Általszúrták.\n\n9. Én csontjaimat megszámlálhatnák, Szörnyű szemeket reám fordítnak, Kínomban nem szánnak, de gúnyolnak, Űznek csúfságot. Elosztották egymás közt én ruhámat, És öltözetemre vetettek sorsot, Hogy abból ne metélnének foltokat, Osztván részre.\n\n10. Azért tőlem, Uram, ne légy messze, Ne késsél, életemnek ereje! Kérlek, siess, tekints ínségemre: Légy segedelmül! Mentsd meg életem az éles fegyvertől, Védelmezz meg e sok dühös ebektől, Egyedül-voltomat mentsd meg ezektől, Jóvoltodból!\n\n11. Tarts meg éhes oroszlán torkától, És az egyszarvú fenevadaktól, Mik mostan körülvettek nagy mordul, Ó, tarts meg engem! Ezért nevedet híven hadd dicsérem, Az én atyámfiainak hirdetem, És a szent gyülekezetben tisztelem Felségedet.\n\n12. Istenfélők, dicsérjétek őtet, Jákób fiai, áldjátok nevét; Izráel népe, féld e Felséget Mint Istenedet! Mert nem utálja a szegénynek ügyét, És tőle el nem fordítja szent színét, De ha kiált, meghallgatja kérését Nagy kegyesen.\n\n13. Azért dicséretem rólad lészen Minden előtt a gyülekezetben, És én fogadásim semmiképpen Meg nem töretnek. A szegények esznek, megelégesznek, Téged az Istent keresők dicsérnek, Él az ő lelkük, és benned örvendnek Mindörökké.\n\n14. E földi népnek minden serege Az Úrhoz gyűl ez emlékezetre, És a pogányoknak nemzetsége Néki hajt fejet. Mert egyedül az Úr bír mindeneket, Övé az ország, és a pogány népet Bírja, rajtuk megmutatván erejét Kezeinek.\n\n15. A gazdagok, kik megelégedtek, És kik már porrá lenni készültek, Dicsérnek téged minden szegények És nyomorultak, És maradéki mindnyájan azoknak Néked szolgálván, térdet-fejet hajtnak, És mindörökké téged Úrnak mondnak, Ó, nagy Isten!\n\n16. Minden nemzetek a jövendőben Te igazságodat dicséretben Tisztelik, magasztalják szívükben Az egész földön.","year":"1547","composer":"G. Franc, Lyon, 1547","poet":"C. Marot","translator":"Szenci Molnár A.","ref_songbook":"21/22","svg":"svg/ref21-022-001.svg"}