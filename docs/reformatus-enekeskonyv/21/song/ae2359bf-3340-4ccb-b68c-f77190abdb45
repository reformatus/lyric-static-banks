{"uuid":"ae2359bf-3340-4ccb-b68c-f77190abdb45","lyrics":"1. Ó, én két szemeim, ti az Úrra nézzetek, Hogy kegyelmes hozzám, mindenkor elhiggyétek; Az ő nagy szerelmét, hozzám nagy jóvoltát Mindenkor hirdessétek.\n\n2. Megragadlak, Uram, az én igaz hitemmel, Reád támaszkodom erős reménységemmel, Amíg meg nem hallgatsz, el sem is bocsátlak Az én lelki kezemmel.\n\n3. Felindítlak téged nagy nyomorúságimmal, Az én bűneimnek számtalan sokságával; Mindaddig kiáltok, míg bé nem kötsz engem Szent irgalmasságoddal.\n\n4. Ó, mennybéli Isten, te vagy én reménységem, Kinek hatalmában, kezében ellenségem; Ott vagy te, Úr Isten, én nagy segítségem, Ahol nincs reménységem.\n\n5. Tanítsál meg engem a te igaz utadra, Hadd jussak el rajta a te igazságodra; Ellenségeimet gonosz szándékukban Ne engedd szabadjára.\n\n6. Ha tebenned, Uram, nem reménykedtem volna, A nagy bánat miatt megemésztettem volna; Az élőknek földjén a te javaidat Meg nem láthattam volna.\n\n7. Azért, ó, én lelkem, serkentsd fel te magadat: Mit töröd, fárasztod nagy bánatban magadat? Majd meg fogod látni Uradnak jóvoltát, Csak el ne hagyd magadat.","year":"1582","title":"154. Ó, én két szemeim, ti az Úrra nézzetek","composer":"Kolozsvár, 1744","poet":"Detrekő, 1582","translator":"","ref_songbook":"21/154","svg":"svg/ref21-154-001.svg"}