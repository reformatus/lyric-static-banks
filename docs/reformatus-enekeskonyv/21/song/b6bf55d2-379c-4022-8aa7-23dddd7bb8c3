{"uuid":"b6bf55d2-379c-4022-8aa7-23dddd7bb8c3","lyrics":"1. Tarts meg engemet, ó, én Istenem, Mert reménységem vetem csak tebenned! Azért az Úrnak mondjad ezt, lelkem: Én Uram vagy te, örvendek tenéked! E kívül nem kérkedhetem semmivel, Hogy néked használhatnék jótétemmel.\n\n2. A szentekkel e földön jól teszek, És segítek jámbor istenfélőket, De azoknak lészen nagy sérelmek, Kik követnek idegen isteneket. Ő véres áldozatjukat nem nézem, És nevüket ajakimra sem vészem.\n\n3. Az Úr Isten az én örökségem, Mely nekem kiváltképpen részeltetett, És ő megtartja híven azt nékem. Az én sorsom a legjobb részre esett; Hogy az örökség zsinórral osztatott, Azzal a legszebbik rész nekem jutott.\n\n4. Dicséreteket mondok az Úrnak, Ki tanácsával engem jól vezérel; Még veséim is erre tanítnak, És az ágyban is megintenek éjjel. Az Urat szüntelen előttem tartom: Mert jobbom felől van, nem ingadozom.\n\n5. Öröme vagyon szívemnek ezen, Örvendez lelkem, és megnyugszik testem: Noha a sírban fekvése leszen, De azt szívemben nyilván én elhiszem: A koporsóban nem hagyod szentedet, De rothadás ellen megmented őtet.\n\n6. Az életre nekem utat mutatsz, Mely életben van az örök boldogság, Hol szent színednek gyönyörű voltát Láttatod, mely nagy öröm és vigasság. Nagy dicsőséged, jobbod erőssége Örökké megmarad, soha nincs vége.","title":"16. Tarts meg engemet, ó, én Istenem","composer":"L. Bourgeois, Genf, 1551","poet":"Th. de Bèze","translator":"Szenci Molnár A.","ref_songbook":"21/16","svg":"svg/ref21-016-001.svg"}