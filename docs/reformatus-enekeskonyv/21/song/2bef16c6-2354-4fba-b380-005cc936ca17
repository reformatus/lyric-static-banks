{"uuid":"2bef16c6-2354-4fba-b380-005cc936ca17","lyrics":"1. Dicsérd, én lelkem, minden erődben A nagy Úr Istent az ő szent nevében. Áldjad az Istent minden éltedben, El ne felejtsed jótéteményiben.\n\n2. Ő megbocsátja minden bűnödet, Ő gyógyítja meg te betegségedet. A kárhozattól megment tégedet, Ő koronázza meg a te fejedet.\n\n3. Ki minden jóval téged megáldott, Imádságodban téged meghallgatott. Mint sasmadarat, mely már megaggott, Nagy bűneidből ugyan megifjított.\n\n4. Bízzál, én lelkem, az Úr Istenben, Igen irgalmas ő természetében És késedelmes a büntetésben, Csakhogy megjobbulj a te életedben.\n\n5. Ha egy kevéssé haragot mutat, Az ő haragja mindvégig nem marad. Fenyegetése nem örökké tart, Irgalmasságot ismét hozzád mutat.\n\n6. Nem bűnünk szerint bánik mivelünk, Nem érdemünkre fizet ő minékünk. Mely igen magas az ég felettünk, Olyan igen nagy irgalma minékünk.\n\n7. Oly igen messze veti bűnünket, A napnyugathoz mily távol napkelet. Hogy többé a bűn vissza nem térhet, Immáron minket pokolra nem vethet.\n\n8. Miként az Atya fiait szánja, Akképpen Isten híveit nem hagyja. Mert nem angyalok, azt is jól tudja, Ő teremtette, mily gyarlók, jól látja.\n\n9. Porból teremté, porrá kell lenni, Miként a fűnek, úgy meg kell száradni. Mint a virágnak, el kell hullani, Úgy meg kell Ádám fiainak halni.\n\n10. Az Úr Istennek irgalmassága Istenfélőkön mindöröktől fogva. Firól fiúra mireánk szálla, Krisztus Jézusnak megigazítása.\n\n11. Akik őt féljük, mondását tégyük, Parancsolatát híven megőrizzük, Néki engedjünk, ezt emlegessük, Ennyi jóvoltát, hogy el ne feledjük.\n\n12. Vigasság nekünk háborúságban, Hogy Istenünk van magas mennyországban, Mindenekkel bír királyságában, Örökkévaló hatalmasságában.\n\n13. Ti, szent angyalok, Istent áldjátok, Mert őáltala hatalmasok vagytok, Mindenkor néki szavát halljátok, Megfogadjátok, néki szolgáljatok.\n\n14. Ti, fejedelmek, meghallgassátok, Isten Uratok, neki szolgáljatok, Akaratában ti eljárjatok, Mert tisztetekről számot kell adnotok.\n\n15. Egyházi rendek, ti is, kik vagytok, Istent áldjátok, mert pásztori vagytok. Úgy kiáltsatok, prédikáljatok, Mint egy trombita, ugyan harsogjatok.\n\n16. Te szegény község, szorgalmatos légy, Gyakran hallgassad Istennek igéjét, Tőled is Isten úgy dicsértessék, Hogy alábbvaló másoknál te se légy.\n\n17. Minden állatok, Istent áldjátok, Ő teremtőtök, mindnyájan valljátok. Ez egész földön valahol vagytok, Teremtőtöket örökké áldjátok.\n\n18. De te, én lelkem, te kiváltképpen Áldjad az Istent, te minden idődben. Mert ő, ki téged adott e testben, Szent Fia által ismét hozzá vészen.","year":"1560","title":"177. Dicsérd, én lelkem, minden erődben","composer":"Debrecen, 1560","poet":"Debrecen, 1560","translator":"","ref_songbook":"21/177","svg":"svg/ref21-177-001.svg"}