{"uuid":"8f307f23-27af-4376-8485-7ecd2e39e3ae","lyrics":"1. Adjatok hálákat az Úrnak, Mert nagy az ő kegyessége, És nagy volta szent irgalmának Megmarad most és örökre! Izráel, bátorsággal mondjad, Hogy megáll kegyelmessége; Irgalmas voltáról azt valljad, Hogy megmarad mindörökre!\n\n2. Mondjad bízvást, Áronnak háza, Hogy az Úrnak ő jókedve, És megmarad irgalmassága Most és örökkön örökre. Istenfélők, mondjátok mostan, Hogy az Úrnak kegyessége Megmarad ő teljes voltában Ettől fogva mindörökre.\n\n3. Az Úrhoz én nagy ínségemben Könyörögvén felkiálték, És meghallgata kérésemben, Tőle segedelmet nyerék. Az Úr Isten vagyon énvélem, És tőlem máshová nem tér, Hát kitől kelljen nékem félnem, Mit árthat nékem az ember?\n\n4. Jelen vagyon velem az Isten, Köztük, kik engem segítnek. Megvetem őket, félre nézvén, Akik engemet gyűlölnek. Sokkal jobb az Istenben bízni, Hogynem valamely emberben; Sokkal jobb benne reménykedni, Mint földi fejedelmekben.\n\n5. Körülvettenek a pogányok, De az Úr nevében bízom, És oly jó reménységben vagyok, Hogy őket mind eltaposom. Mint a méhek, úgy körülvettek, De őket elverem menten, Vélük együtt odalesz nevük, Mint aszú tövis a tűzben.\n\n6. Körös-körül fogtak engemet, És kerengnek körülöttem, De én reménylem Istenemet, Hogy őket én mind elvesztem. Te, ellenség, énrám támadtál, És meg akartál ejteni, De csak hiába munkálkodtál, Mert éltemet Isten őrzi.\n\n7. Az Úr énnékem erősségem, És én őróla éneklek; Csak ő énnékem segedelmem, És én őbenne reménylek. A hívek vígan énekelnek Ő hajlékukban, örömmel, Mert jobb keze az Úr Istennek Nagy erős dolgokat mível.\n\n8. Az Úr megmutatja hatalmát, Jobb karját ha felemeli, És cselekedik nagy dolgokat, Miket nyilván kell dicsérni. Nem halok én meg, hanem élek, Az Úr tetteit hirdetem. Csak benne bízok és remélek, Ő az én erős Istenem.\n\n9. Az Úr megbüntete engemet, És igen megostoroza, De nem akará elvesztemet, És a halálnak nem ada. Nyissátok meg azért kapuit Az igazság templomának, Hogy bemenvén, nagy dicsőségit Dicsérhessem e nagy Úrnak.\n\n10. Mert csak ez kapuja az Úrnak, Melyen a hívek bémennek, Mik felnyittatnak csak azoknak, Akik igazságban élnek. Dicsérlek téged énekekben, Hogy engemet megalázál, De ismét felvevél kegyesen, És engem megszabadítál.\n\n11. E kő, amit a házépítők Ítéltek megvetendőnek, Az épületbe helyezteték, Lőn feje a szegeletnek. Ez pedig az Úr Istentől lett, Aki ezt ígyen rendelte, E dolognak szemeink előtt Csudálatos hossza-vége.\n\n12. E jeles napot őmagának Készítette az Úr Isten, Azért e nap jelenvoltának Vigadva minden örvendjen! Kérlek, Uram, hogy megőrizzed E te Sionodat mostan, Bírjad és szerencséssé tégyed Mindennémű dolgaiban.\n\n13. Áldott, aki az Úr nevében Eljöve nagy dicsőséggel! Áldunk, dicsérünk egyetemben Az Úrnak házanépével! Adjatok hálát e nagy Úrnak, Mert nagy az ő kegyessége, És nagy volta szent irgalmának Megmarad most és örökre!","title":"118. Adjatok hálákat az Úrnak","composer":"G. Franc, Genf, 1551","poet":"C. Marot","translator":"Szenci Molnár A.","ref_songbook":"21/118","svg":"svg/ref21-118-001.svg"}