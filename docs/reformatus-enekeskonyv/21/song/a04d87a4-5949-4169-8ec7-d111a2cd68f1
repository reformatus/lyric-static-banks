{"uuid":"a04d87a4-5949-4169-8ec7-d111a2cd68f1","lyrics":"1. Az esztendő fordulóján Összegyűltünk mind ez órán; Alázattal leborulunk hál’adásra, Mindentudó színed előtt számadásra.\n\n2. A múló év minden napja Kegyelmedet megmutatja: Testi-lelki bajainkban gyógyítottál, A halálnak karjaitól oltalmaztál.\n\n3. A mezőket te ruházod, Ég madarát te táplálod; Nem engedtél elpusztulni árván minket, És megadtad mindennapi kenyerünket.\n\n4. Könnyeinket szárítgattad, Homlokunkat simogattad; Ha tévedtünk, a jó útra rátereltél, Ha elestünk, irgalmasan fölemeltél.\n\n5. Hálásan hát megfogadjuk, Hogy törvényed el nem hagyjuk. Új esztendő minden napján légy mellettünk, Kísértéstől, bűn tőrétől óvjad lelkünk!\n\n6. Ha majd eljön a végóra, Ajkunk nyílik búcsúszóra, Hazatérő lelkünket te vidd magaddal Oda, hol nincs nap, sem éj, csak örök hajnal!","year":"1931","title":"433. Az esztendő fordulóján","composer":"Cantus catholici, 1674","poet":"Tordai Á., 1931","translator":"","ref_songbook":"21/433","svg":"svg/ref21-433-001.svg"}