{"uuid":"fbc5f245-684f-440c-9c13-fb307e999013","lyrics":"1. Mint a szép híves patakra A szarvas kívánkozik, Lelkem úgy óhajt Uramra, És hozzá fohászkodik, Tehozzád, én Istenem, Szomjúhozik én lelkem, Vajon színed eleibe Mikor jutok, élő Isten?\n\n2. Könnyhullatásim énnékem Kenyerem éjjel-nappal, Midőn azt kérdik éntőlem: Hol Istened, kit vártál? Ezen lelkem kiontom, És házadat óhajtom, Hol a hívek seregében Örvendek szép éneklésben.\n\n3. Én lelkem, mire csüggedsz el? Mit kesergesz ennyire? Bízzál Istenben, nem hágy el, Kiben örvendek végre, Midőn hozzám orcáját, Nyújtja szabadítását; Ó, én kegyelmes Istenem, Mely igen kesereg lelkem!\n\n4. Mert terólad emlékezem E Jordánnak földjéről, Szent helyedre igyekezem Hermon- s Micár-hegy mellől. Mélység kiált mélységet, Midőn én fejem felett A sok sebes víz megindul, Mint egy erős hab, megzúdul.\n\n5. Sebessége árvizednek, És a nagy, zúgó habok Énrajtam összeütköznek, Mégis hozzád óhajtok; Mert úgy megtartasz nappal, Hogy éjjel vigassággal Dicséreteket éneklek Néked, erős őrizőmnek.\n\n6. Mondván: Isten, én kőszálam, Mért, hogy így felejtesz el? Ellenségim vannak rajtam, Gyászban járok veszéllyel. Mert az ő hamis nyelvek Csontjaimban megsértnek, Mert így bosszantnak ellened: Lássuk, hol vagyon Istened?\n\n7. Én lelkem, mire csüggedsz el: Mit kesergesz ennyire? Bízzál Istenben, s nem hagy el, Kiben örvendek végre. Ki nekem szemlátomást Nyújt kedves szabadulást, Nyilván megmutatja nékem, Hogy csak ő az én Istenem.","title":"42. Mint a szép híves patakra","composer":"L. Bourgeois, Genf, 1551","poet":"Th. de Bèze","translator":"Szenci Molnár A.","ref_songbook":"21/42","svg":"svg/ref21-042-001.svg"}