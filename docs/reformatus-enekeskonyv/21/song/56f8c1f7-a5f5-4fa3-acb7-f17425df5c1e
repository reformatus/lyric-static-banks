{"uuid":"56f8c1f7-a5f5-4fa3-acb7-f17425df5c1e","lyrics":"1. Már nyugosznak a völgyek, Az erdők s minden földek, Már alszik a világ, De míg eljön az álom, A szívemet kitárom, S az Úrhoz küldök hő imát.\n\n2. Ó, nap, hová tűntél el, Hová űzött az éjjel, Mely harcban áll veled? Te nem ragyogsz az égen, De más napom van nékem: Betölti Jézus szívemet.\n\n3. Már rám borul az éjjel, De biztatnak reménnyel Ott fenn a csillagok, Hogy engem is a mennybe Felvisz az Úr kegyelme, Ha a földtől megválhatok.\n\n4. A test nyugalmat áhít, És leveti ruháit, Halandóság jelit, De Jézusom az égbe Öltöztet dicsőségbe, Ha végórám elközelít.\n\n5. Ti, fáradt tagok, mostan Tegyétek le nyugodtan A napnak terheit. Vigadj, szívem, te is majd Levetheted a bút, bajt S a bűn terhét, mely keserít.\n\n6. Már álom jő szememre; Ki vigyáz életemre, Ha most elszunnyadok? Izráel őrizője Lesz házamnak védője: Nem érhetnek károk, bajok.\n\n7. Te légy, Jézus, oltalmam, Nálad lesz jó jutalmam, Hű szárnyaid alatt. Te vigyázz csak, Uram, rám, Nem árt akkor a Sátán: Testem-lelkem békén marad.\n\n8. Ti is távol s közelben, Akik szerettek engem: Békén pihenjetek; A sötét éjszakába Az Úr világossága Őrködjék hűn fölöttetek.","year":"1495","composer":"H. Isaac, 1495","poet":"P. Gerhardt, 1647","translator":"Sántha K.","ref_songbook":"21/698","svg":"svg/ref21-698-001.svg"}