{"uuid":"a184b10e-8e66-41d2-9a3f-eee43c68d968","lyrics":"1. Minden ember csak halandó, Minden test, mint fű, virág; Itt, ami van, mind romlandó, És elmúlik e világ. Porrá kell e testnek lenni, Hogyha el akarja venni Az örök dicsőséget, Melyet Isten készített.\n\n2. Azért e testi életem, Ha jön a sír éjjele, Bátran, örömmel leteszem, Semmit sem vesztek vele; Mert a Krisztus drága vére Utat nyit egy dicsőbb létre; A halálban biztatóm Jézus, az én Megváltóm.\n\n3. Ki szakaszthat el őtőle? Enyém ő, övé vagyok. Tudom, el nem vet előle, Ígéreti mert nagyok; Sőt felvisz engem az égbe, Dicsőültek seregébe, Hol az Istent meglátom, És mindörökké áldom.\n\n4. Ott van öröm, örök pálma, Hol sok ezren az égben, Isten trónja előtt állva Tündöklő fényességben, A dicső szent angyalokkal, Minden megboldogultakkal A Jézust magasztalják, Megtartójuknak vallják.\n\n5. Nagy keresztet kik hordoznak, Harcolják a hit harcát, Győzelemben vigadoznak, Zengnek ott halleluját. Ott öröm s dicső korona Én fejemet körülfonja; Ott élem az életet, Melynek vége nem lehet.","year":"1652","composer":"J. G. Albinus, 1652","poet":"Chr. Anton, 1643","translator":"Zábrák D.","ref_songbook":"21/616","svg":"svg/ref21-616-001.svg"}