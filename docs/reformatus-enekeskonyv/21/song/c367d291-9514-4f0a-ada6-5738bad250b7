{"uuid":"c367d291-9514-4f0a-ada6-5738bad250b7","lyrics":"1. Örvendj, egész föld, az Istennek, És énekelj szép zengéssel! Nagy dicsőségét szent nevének Mindenek dicsérjék széjjel. Mondjátok ezt az Úr Istennek: Csudálatosak dolgaid, Erősséged nagy, hozzád esnek Hízelkedvén ellenségid.\n\n2. A te isteni felségedet E földön mindenek áldják, És dicsőséges szent nevedet Énekléssel magasztalják. Jertek, és ezt jól meglássátok, Minden jól ide figyelmezz: Istennek mily csudálatosok Dolgai az emberekhez.\n\n3. A tengert és a folyóvizet Megszárasztja, hogy a népnek Lábuk szárazon általmehet, Min szíveink örvendeznek. Országa megmarad örökké, Szeme lát minden népeket, Akik feltámadnak ellene, Előmenetük nem lehet.\n\n4. Áldjátok a mi Istenünket E földön, minden emberek, Dicsérjétek az ő szent nevét Nagy zengéssel, minden népek. Mert életünket ő megadá Az ő nagy kegyességéből, Lábainkat meggyámolítá, Oltalmazván eleséstől.\n\n5. De minket igen megpróbáltál, Megkeserítettél, Isten. Megolvasztottál, tisztítottál, Mint ezüstöt, a nagy tűzben. Minket, te szegény szolgáidat Adtál ellenség tőrében, Kik hevederrel tagjainkat Megkötözték nagy erősen.\n\n6. Mi fejünkre népet ültettél, Mint a barmok, terheltettünk; Nagy árvizet ránk eresztettél, Sebes tűzön általmentünk. De te kihoztál, Uram, minket, Megenyhítettél, nyugtattál, Templomodban azért tégedet Dicsérlek szép áldozattal.\n\n7. Jertek, halljátok, hadd beszéljem Tinéktek, istenfélőknek, Amiket Isten tett énvélem, Mily kegyesen tett lelkemnek! Hogy szájammal hozzá kiálték, Ottan meghallgata engem, Azért beszédével nyelvemnek Mindenkor őtet dicsérem.\n\n8. Légyen áldott a nagy Úr Isten Az ő nagy kegyességéért, Ki meghallgatott kérésemben, És kegyelmesen hozzám tért!","title":"66. Örvendj, egész föld, az Istennek","composer":"G. Franc, Genf, 1551","poet":"Th. de Bèze","translator":"Szenci Molnár A.","ref_songbook":"21/66","svg":"svg/ref21-066-001.svg"}