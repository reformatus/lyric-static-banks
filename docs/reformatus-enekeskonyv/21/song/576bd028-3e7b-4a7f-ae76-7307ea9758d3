{"uuid":"576bd028-3e7b-4a7f-ae76-7307ea9758d3","lyrics":"1. Az Úr tégedet meghallgasson Te nagy ínségedben, A Jákób Istene megtartson Te veszedelmedben! Küldjön tenéked segedelmet Az Úr ő szent házából, Tereád fordítsa kegyelmét, Tartson meg a Sionból!\n\n2. Áldozatidat megtekintse, Mikkel őt tiszteled, Égő áldozatodat tüze Égesse meg neked. Amit a te szíved kívánhat, Adja meg ő tenéked, Hogy mindennemű szándékodat Te jó véghez vihessed.\n\n3. Adjad, Uram, hogy te nevedben A mi zászlóinkat Felemeljük nagy örömünkben, És adjunk hálákat, Mondván: Az Úr Isten megőrzi Fölkentjét kegyelmével, A mennyből őtet erősítí Jobb keze erejével.\n\n4. Némelyek az ő szekerükben, És bíznak lovukban; De mi a nagy Isten nevében Bízunk mint Urunkban. Azért ők keményen elesnek, Mi pediglen megállunk; Ők mind a földhöz verettetnek, De mi épen maradunk.\n\n5. Tartsd meg, Uram, és engedd nékünk, Hogy e király híven, Mikoron hozzá esedezünk, Segítségül legyen.","year":"1551","composer":"L. Bourgeois, Genf, 1551","poet":"Th. de Bèze","translator":"Szenci Molnár A.","ref_songbook":"21/20","svg":"svg/ref21-020-001.svg"}