{"uuid":"97f0b36c-2769-4233-bb19-e771143edd4c","lyrics":"1. Aki a felséges Úrnak Lakozik oltalmában, És e nagy hatalmasságnak Nyugoszik árnyékában, Az ilyen nyilván mondhatja: Isten az én kővárom, Ő életemnek oltalma, És csak őbenne bízom.\n\n2. A vadásznak ő tőrétől Téged megment féltedben; A pusztító betegségtől Megoltalmaz kegyesen; Téged ő kedves szárnyával Takargat és befedez, És az ő igazságával Mint paizzsal védelmez.\n\n3. Ha temellőled egyfelől Ezren is elesnének, És tízezren jobb kéz felől: Mégis nem árthat néked, Sőt, megnézed kedved szerint Őket szemeid előtt, Mondván: ő érdemük szerint E veszély rajtuk esett.\n\n4. Azért egyedül Istenben Vetem az én hitemet, Aki ül a magas mennyben, Abban vesd reménységed, És semmi kár téged nem ér, Sem nem esel veszélyben, És minden gonosz hátra tér, Házad felé sem mégyen.\n\n5. Mert az ő szent angyalinak Megparancsolta nyilván, Hogy téged oltalmazzanak Minden te utaidban. Tégedet ezek nagy szépen Ő kezükben hordoznak, Hogy lábad meg ne üsd kőben, Oly híven igazgatnak.\n\n6. Sárkányon és oroszlánon Minden kár nélkül járhatsz, Oroszlánkölykön és kígyón Lábaiddal tapodhatsz. Mond Isten: Őtet megtartom, Mert engem szívből szeret; Én őtet megoltalmazom, Mert ismeri nevemet.\n\n7. Mihelyt hív könyörgésében, Őt menten megsegítem; Véle leszek ínségében, Melyből hamar kivészem; És nagy dicsőségre őtet Emelem, magasztalom, És az én segedelmemet Őneki megmutatom.","title":"91. Aki a felséges Úrnak","composer":"L. Bourgeois, Genf, 1551","poet":"C. Marot","translator":"Szenci Molnár A.","ref_songbook":"21/91","svg":"svg/ref21-091-001.svg"}