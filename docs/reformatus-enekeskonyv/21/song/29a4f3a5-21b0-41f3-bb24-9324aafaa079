{"uuid":"29a4f3a5-21b0-41f3-bb24-9324aafaa079","lyrics":"1. Az Istenhez az én szómat, Emelém kiáltásomat; Hogy felkiálték hozzá, Beszédem meghallgatá. Mindennémű szükségemben Reménységem csak az Isten; Éjjel kezem feltartom, Az égre hozzá nyújtom.\n\n2. Lelkem nagy bánatba esett, Minden vigasztalást megvet, Az Isten rettent engem, Ha róla emlékezem. Noha Istennek szívemben Panaszlok nagy ínségemben, Lelkem mégsem találhat Semmiben nyugodalmat.\n\n3. Szemeimet nyitva tartod, Aludni éjjel sem hagyod; Erőmben úgy elfogyék, Hogy egy szót sem szólhaték. Gondolám a régi időt, És forgatám szemem előtt Az elmúlt esztendőket, Hányám és vetém őket.\n\n4. E harag mindenkor tart-é? Az Úr örökké elvet-é? Nincsen-e őnekie Énhozzám semmi kedve? Elfogyott-é nagy kegyelme, És ő atyai szerelme? És immáron megszűnék, Amit nékünk megígért?\n\n5. Teljességgel elfogyott-e Hozzánk való nagy szerelme? Elaludt-e irgalma Az ő nagy haragjába’? Végül mondtam: odavagyon Az én életem immáron, Isten megvonta kezét, Nem nyújtja segedelmét.\n\n6. De meggondolám ismétlen, Miket míveltél régenten: A te nagy csudáidat, Miket sok ember látott. Csudáidról gondolkodva, Miket láték dolgaidba’, Elmélkedém erősen, Végre szólék ekképpen:\n\n7. Ó, erős és kegyes Isten, Szent vagy cselekedetidben, És sehol senki nincsen Hozzád hasonló Isten. Csuda, Isten, a te dolgod, Amint gyakran megmutatod, Minden népek jól látják Hatalmadnak nagy voltát.\n\n8. Népedet te kimentetted, Nagy ínségéből kivetted, Jákóbnak és Józsefnek Nemzetét mindkettőnek. Hogy a víz téged meglátott, Ott nagy félelemre jutott, És a tenger mélysége Hirtelen megrendüle.\n\n9. A felhők esőt ejtettek, És nagy mennydörgések lettek, A magas ég harsogott, Széjjel minden csattogott. Sűrű nyílvesszők repültek, Sebes kőesők is estek, Olyan nagy villámlás lett, Hogy az egész föld fénylett.\n\n10. A föld megrendült ím, szörnyen, Utad lett a nagy tengeren; Általmentél a vízen, Lábad nyoma még sincsen. A te szerelmes népedet, Mint egy nyájat, vezérletted, Kihoztad hatalmaddal Mózes és Áron által.","title":"77. Az Istenhez az én szómat","composer":"G. Franc, Genf, 1551","poet":"Th. de Bèze","translator":"Szenci Molnár A.","ref_songbook":"21/77","svg":"svg/ref21-077-001.svg"}