{"uuid":"5e7f6a2d-5dcb-4d23-afc6-0ae61b4586aa","lyrics":"1. Dicsérjétek az Urat, Mert nagy ő jóvolta, És örökké megmarad Az ő nagy irgalma. Akik megváltattak Őáltala kegyesen, Kíntól megtartattak, Őtet dicsérjék híven.\n\n2. Kiket naptámadatról És napenyészetről, Dél felől és északról, Bégyűjte sok földről, Kik a szörnyű pusztán Idestova bujdostak, Semmi várost ottan Lakhatót nem találtak.\n\n3. Mikor nem volt őnékik Ételük, italuk, És megfáradt ő lelkük, Nagy bú szállott rájuk. Ez ő ínségükben Istenhez kiáltottak, Ki által kegyesen Ők megszabadíttattak.\n\n4. És igaz úton őket Nagy szépen hordozta, Hogy lelnének jó helyet, Városra juttatta. Ezek hát víg szívvel Az Úr Istent dicsérjék, Minden népnek széjjel Nagy csudáit beszéljék.\n\n5. Hogy a szomjas lelkeket Megitatá vízzel, És mind az éhezőket Bétölté étellel, Kik a nagy sötétben A fogságban hevertek, Halálos ínségben Nagy vasakat viseltek.\n\n6. Mert az Isten igéit Ők meg nem gondolák, És az ő jótanácsit Megveték, csúfolák, Ezért ők keményen Megostoroztatának, Segedelmük nem lőn, Midőn így kínlódnának.\n\n7. De, hogy ő szükségükben Kiálták az Urat, Megmenté őket menten, Viselvén gondjukat. Ő nagy hatalmából Fölbontá kötelüket, Halál árnyékából Megszabadítá őket.\n\n8. Ezek áldják az Istent, Dicsérjék kegyelmit, Minden nép közt naponként Hirdessék csudáit! Ő töri föl menten Az erős érckapukat, Eltöri nagy könnyen Az ő nagy vaszárjukat.\n\n9. A bolondok kínlódnak Az ő bűnük miatt, Az Isten nagy haragját Érzik ők magukban. Sem étel, sem ital Nem kell semmire nékik, Mert a szörnyű halál Szemük előtt forgódik.\n\n10. Midőn ők kiáltottak A kegyes Istenhez, Megtartotta mind őket, Mert igen kegyelmes. Mihelyt ő egy szót szólt, Megjobbult az erőtlen, A beteg meggyógyult, Mert megmentette Isten.\n\n11. Ezek áldják az Istent, Dicsérjék kegyelmit, Minden nép közt óránként Hirdessék csudáit. Istennek szívükből Áldozzanak hűséggel, Csudatételiről Énekeljenek széjjel.\n\n12. Hajókon akik járnak A széles tengeren, Nagy veszélyben forognak, Kereskedést űzvén, Azok értik dolgát, És nagy hatalmát látják, Számtalan csudáját A mélységről gondolják.\n\n13. Hogyha ő a szélnek szól, Megindul legottan, Nagy hirtelen felzúdul, S habokat széjjelhány, Melyek felütköznek, És az eget verdesik, Ismétlen ledőlnek; Rettegnek, akik nézik.\n\n14. Széjjel úgy tántorognak, Mint egy részeg ember, Semmihez nem kaphatnak, Mert széles a tenger. De ha e veszélyben Az Istenhez kiáltnak, Megmenti kegyesen, Hogy ne hánykolódjanak.\n\n15. Jó időt támaszt ismét, A tengert enyhíti, Felemelt habok vizét Szépen lefekteti. Ott igen örvendnek A tenger csöndességén, Ha a partra értek, Amit kívántak szintén.\n\n16. Ezek áldják az Istent, Dicsérjék kegyelmit, Minden nép közt naponként Hirdessék csudáit. És dicsérjék őtet A gyülekezetekben, Magasztalják nevét A vének seregében.\n\n17. Ő a folyóvizeket Szintén kiszárasztja, A csurgó kútfejeket Szárazra fordítja. A gyümölcsös földet Meddő parlaggá teszi, Mert itt sok bűnöket Tettek, és azt bünteti.\n\n18. Esőkkel nedvesíti A száraz földeket, Folyással ékesíti A sovány helyeket. És az ily földeket Adja éhező népnek, Hogy itt lakóhelyet És várost építsenek.\n\n19. E földet ők bevetik, És szőlőt ültetnek, És szép fű nevekedik, Hasznára a népnek. És őket megáldja, Hogy szaporodhassanak, És fogyatkozása Ne legyen a csordáknak.\n\n20. De elfogynak ismétlen, És sanyargattatnak, Elnyomatnak szertelen, És szorongattatnak. A fejedelmeket Megvetettekké teszi, A pusztában őket Út nélkül széjjelviszi.\n\n21. Kegyesen fölemeli Ő a nyomorultat, Megáldja gyermekeit Mint nagy sereg nyájat. A jók, kik ezt látják, Örvendez az ő szívük; Szájukat befogják, Akik gonoszul élnek.\n\n22. Akinek esze vagyon, Megnézze ezeket, És meglátja immáron Kegyelmét Istennek.","title":"107. Dicsérjétek az Urat, mert nagy ő jóvolta","composer":"L. Bourgeois, Genf, 1551","poet":"C. Marot","translator":"Szenci Molnár A.","ref_songbook":"21/107","svg":"svg/ref21-107-001.svg"}