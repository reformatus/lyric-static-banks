{"uuid":"eb83f8be-8738-4d66-8801-32411c81e557","lyrics":"1. Áldó hatalmak oltalmába rejtve Csak várjuk békén mindazt, ami jő. Mert Isten őriz híven reggel, este, Ő hű lesz, bármit hozzon a jövő.\n\n2. Ha gyötri, bántja szívünket a régi, És múlt napoknak terhe ránk szakad, Megrettent lelkünk vigaszodat kéri, Mit nékünk szerzett, Atyánk, szent Fiad.\n\n3. S ha szenvedések kelyhét adod inni, Mely színig töltött, keserű, nehéz, Te segíts békén, hálával elvenni, Hisz áldva nyújtja hű atyai kéz!\n\n4. És ha az úton örömöt adsz nékünk, Ha szép napod ragyogva ránk nevet, Biztasson, intsen sok nehéz emlékünk, Hogy életünket szenteljük neked!\n\n5. A csend köröttünk mélyen szerteárad. Hadd halljuk azt a tiszta éneket, Amely betölti rejtett, szép világod, Hol téged dicsér minden gyermeked!","composer":"Vizi I.","poet":"D. Bonhoeffer, 1944/45","translator":"Dóka Z.","ref_songbook":"21/628","svg":"svg/ref21-628-001.svg"}