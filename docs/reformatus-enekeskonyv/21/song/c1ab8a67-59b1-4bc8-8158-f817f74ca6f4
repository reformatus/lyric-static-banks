{"uuid":"c1ab8a67-59b1-4bc8-8158-f817f74ca6f4","lyrics":"1. Szívemet hozzád emelem, És benned bízom, Uram; És meg nem szégyeníttetem, Nem nevet senki rajtam, Mert szégyent nem vallanak, Akik hozzád esedeznek, Azok pironkodjanak, Akik hitetlenül élnek.\n\n2. Útjaid, Uram, mutasd meg, Hogy el ne tévelyedjem; Te ösvényidre taníts meg, Miken intézd menésem. És vezérelj engemet A te szent, igaz igédben; Oltalmazd életemet, Mert benned bízom, Úr Isten.\n\n3. Emlékezzél jóvoltodból Nagy kegyelmességedre, Emlékezzél irgalmadról, Mely megmarad örökre. Ifjúságomnak vétkét, Kérlek, hogy meg ne említsed, Sőt, nagy kegyességedet, Én Istenem, megtekintsed.\n\n4. Jó és igaz az Úr Isten Mind örökkön-örökké, A bűnösöket térítvén Ő igaz ösvényire; És a nyomorultakat Életükben igazgatja, Nagy kegyesen azokat Az ő útjában megtartja.\n\n5. Az Istennek minden útja Kegyesség és nagy hűség Azoknak, kik mondására Gondot tartnak mindvégig. Énnékem kegyelmezz meg, Uram, a te szent nevedért, És bűnömet bocsásd meg, Ne ostorozz nagy voltáért!\n\n6. Aki az Úr Istent féli És tiszteli szívében, Azt ő nagy híven vezérli Igaz ösvényeiben. Nagy békességben annak Minden jó bőven adatik, És ő maradékinak Gazdag örökség hagyatik.\n\n7. Az igaz istenfélőknek Megjelenti titkait, Szövetségit a hívőknek, Megmutatja kötésit. Istenhez szemeimet Felemelem szüntelenül, Ő megőriz engemet, Lábam kivonja a tőrből.\n\n8. Térj azért hozzám, Istenem, Tekints reám kegyesen, És kegyelmezz meg énnékem, Mert élek szegénységben. Betegsége szívemnek Napról napra mind nehezül; Uram, add végét ennek, Végy ki engem ez ínségből!","title":"25. Szívemet hozzád emelem","composer":"L. Bourgeois, Genf, 1551","poet":"C. Marot","translator":"Szenci Molnár A.","ref_songbook":"21/25","svg":"svg/ref21-025-001.svg"}