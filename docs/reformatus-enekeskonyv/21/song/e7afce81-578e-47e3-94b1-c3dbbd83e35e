{"uuid":"e7afce81-578e-47e3-94b1-c3dbbd83e35e","lyrics":"1. Tökéletes volt minden tekintetben, Mind, amit, Uram, teremtél kezdetben, Az ember testét te alkotád szépen, És lelkét épen.\n\n2. Önmagad képét adtad őreája, Szent ártatlanság volt ékes ruhája, Bölccsé is tetted, hogy téged ismerne, S élvén, dicsérne.\n\n3. Első szüleink de félretérének, A kísértőnek mikor engedének, Már mi mindnyájan, kik tőlük eredtünk, Bűnben születtünk.\n\n4. Tagjaink mind, és bennünk minden részek Restek a jóra, a gonoszra készek, Nincs erőnk, s a jót, noha jónak hisszük, Véghez nem visszük.\n\n5. Fertőbe estünk, Uram, végy ki onnan, Szülvén minket Szentlelkeddel újonnan; Újítsd meg rajtunk, hogy legyünk te néped, Isteni képed.","year":"1534","composer":"Basel, 1534","poet":"Lengyel J., Debrecen, 1806","translator":"","ref_songbook":"21/241","svg":"svg/ref21-241-001.svg"}